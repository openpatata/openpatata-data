attention: true
belongsTo:
  -
date: '2013-12-05'
mpsPresent:
  - Αντωνίου Αντώνης (πρόεδρος επιτροπής)
  - Ζαχαρίου Ζαχαρίας
  - Κώστα Κώστας
  - Μαππουρίδης Ρίκκος (μη μέλος της επιτροπής)
  - Μιχαηλίδης Ανδρέας
  - Νικολαΐδης Νίκος
  - Προκοπίου Γεώργιος
  - Τζιοβάνης Χριστάκης
  - Φακοντής Αντρέας
text: |
  Η Κοινοβουλευτική Επιτροπή Συγκοινωνιών και Έργων μελέτησε αυθημερόν την πιο πάνω πρόταση νόμου, η οποία κατατέθηκε από την ίδια στη σημερινή συνεδρία της ολομέλειας και κηρύχθηκε επείγουσα.

  Στη συνεδρίαση αυτή κλήθηκαν και παρευρέθηκαν ο Υπουργός Συγκοινωνιών και Έργων και εκπρόσωπος της Νομικής Υπηρεσίας της Δημοκρατίας.

  Σκοπός της πρότασης νόμου είναι η τροποποίηση του περί της Πρόσβασης στο Επάγγελμα του Οδικού Μεταφορέα Νόμου, ώστε να εξαιρεθεί από την ερμηνεία του όρου “τακτικές γραμμές” η μεταφορά στρατιωτικών από τον τόπο της κατοικίας τους ή εξόδου τους στον τόπο στρατωνισμού τους και αντιστρόφως.

  Αφορμή για την τροποποίηση αυτή στάθηκε η απόφαση της Αναθεωρητικής Αρχής Προσφορών σύμφωνα με την οποία η μεταφορά των στρατιωτών που διεξάγεται σήμερα με λεωφορεία αδειούχα για έκτακτες γραμμές (Ε) προσκρούει στην υφιστάμενη νομοθεσία, η οποία προβλέπει ότι οι συγκεκριμένες μεταφορές μπορεί να γίνονται μόνο με λεωφορεία αδειούχα για τακτικές γραμμές.

  Σύμφωνα με την επιτροπή, επιβάλλεται άμεσα η ψήφιση της πρότασης νόμου σε νόμο, καθότι η ισχύουσα σχετική σύμβαση μεταφοράς των στρατιωτών λήγει στις 10 Δεκεμβρίου 2013.

  Υπό το φως των πιο πάνω, η Κοινοβουλευτική Επιτροπή Συγκοινωνιών και Έργων ομόφωνα εισηγείται στη Βουλή την ψήφιση της πρότασης νόμου σε νόμο, αφού προηγουμένως τροποποιηθεί ο τίτλος της, ώστε να αναφέρεται ως «Ο περί της Πρόσβασης στο Επάγγελμα του Οδικού Μεταφορά (Τροποποιητικός) Νόμος του 2013».
title: Έκθεση της Κοινοβουλευτικής Επιτροπής Συγκοινωνιών και Έργων για την πρόταση νόμου «Ο περί της Πρόσβασης στο Επάγγελμα του Οδικού Μεταφορέα (Τροποποιητικός) (Αρ. 2) Νόμος του 2013»
url: http://www2.parliament.cy/parliamentgr/008_05f/008_05_4120.htm
