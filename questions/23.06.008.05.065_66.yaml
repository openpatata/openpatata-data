_position_on_page: 66
_sources:
- http://www2.parliament.cy/parliamentgr/008_02/chronological/008_02_HE.htm
answers:
- http://www2.parliament.cy/parliamentgr/008_03b/23_06_008_05_065.htm
by:
- Μιχαηλίδης Ντίνος
date: '2005-09-27'
heading: Ερώτηση με αρ. 23.06.008.05.065, ημερομηνίας 27 Σεπτεμβρίου 2005, του βουλευτή
  εκλογικής περιφέρειας Λεμεσού κ. Ντίνου Μιχαηλίδη
identifier: 23.06.008.05.065
text: |-
  «Τη στιγμή που το τραγικό αεροπορικό δυστύχημα της 14ης Αυγούστου 2005 στο Γραμματικό παραμένει ανεξιχνίαστο και κανείς δε γνωρίζει τι ακριβώς συνέβη, καθημερινά έρχονται στη δημοσιότητα πληροφορίες όπως αυτή που αφορά τις τοξικολογικές εξετάσεις των δύο πιλότων της εταιρείας “Helios Airways”, που εντείνουν τη σύγχυση και πολλαπλασιάζουν τα ερωτηματικά. Την ίδια ώρα, αποκρύβονται πληροφορίες που επιβάλλεται να δοθούν στη δημοσιότητα, όπως οι επικοινωνίες του Πύργου Ελέγχου Αθηνών με το συγκεκριμένο αεροσκάφος, καθώς και οι συνομιλίες των πιλότων των δύο πολεμικών αεροσκαφών με τη βάση τους και η έκθεση που τελικά ετοίμασαν. Είναι η άποψή μας ότι, όταν οι πληροφορίες αυτές δοθούν στη δημοσιότητα, θα σταματήσει η καταστροφική σεναριολογία και, παράλληλα, οι αρμόδιες επιτροπές που ερευνούν το τραγικό συμβάν δε θα εμποδιστούν να βγάλουν τα δικά τους συμπεράσματα.

  Κατά συνέπεια, παρακαλείται το αρμόδιο υπουργείο να πληροφορήσει τη Βουλή των Αντιπροσώπων αν προτίθεται να δώσει στη δημοσιότητα τις πιο πάνω πληροφορίες και να καταθέσει στη Βουλή των Αντιπροσώπων τις σχετικές απομαγνητοφωνημένες επικοινωνίες και τα σχετικά ίχνη των ραντάρ, τις συνομιλίες των πιλότων με τη βάση τους, καθώς και την έκθεση που συνέταξαν.»
