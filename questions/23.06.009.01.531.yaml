answers:
- http://www2.parliament.cy/parliamentgr/008_03c/23_06_009_01_531.htm
identifier: 23.06.009.01.531
question:
  by:
  - Τορναρίτης Νίκος
  date: '2007-06-27'
  text: |-
    «Σχετικά με τις διεργασίες που αφορούν την ένταξη του προσωπικού του Ανώτερου Τεχνολογικού Ινστιτούτου (ΑΤΙ) στο Τεχνολογικό Πανεπιστήμιο Κύπρου (ΤΕΠΑΚ), παρακαλείται ο αρμόδιος υπουργός να πληροφορήσει τη Βουλή των Αντιπροσώπων για τα ακόλουθα:

    1. Σε ποιες ενέργειες προτίθεται να προβεί σε σχέση με την ασάφεια που υπάρχει στις τελικές θέσεις της κυβέρνησης αναφορικά με την ονομασία του εν λόγω προσωπικού και τους όρους ανέλιξής του;

    2. Πώς κρίνει το γεγονός ότι το προσωπικό δεν θα γνωρίζει εκ των προτέρων όλες τις λεπτομέρειες που αφορούν την ανέλιξή του, παρά μόνο μετά την ένταξή του, οπότε θα καταρτισθούν και οι σχετικοί κανονισμοί;

    3. Σε τι αποσκοπεί η δημιουργία της βαθμίδας του Ανώτερου Λέκτορα; Σημειώνεται ότι τέτοια βαθμίδα δεν υφίσταται ούτε στο Πανεπιστήμιο Κύπρου, αλλά ούτε στα ελληνικά ή σε άλλα πανεπιστήμια.

    4. Γιατί μετά την πρόνοια για ένταξη του προσωπικού του ΑΤΙ στο ΤΕΠΑΚ παραμένει η διάκριση στη μισθολογική κλίμακα μεταξύ του εντεταγμένου και του εκλελεγμένου προσωπικού, αφού και οι δύο κατηγορίες θεωρούνται, με βάση το νόμο, ακαδημαϊκό προσωπικό του ίδιου ιδρύματος;

    5. Γιατί για άτομα του προσωπικού του ΑΤΙ που κατέχουν διδακτορικό τίτλο και έχουν τα προσόντα για τη θέση τουλάχιστο του επίκουρου καθηγητή η αξιολόγησή τους για σκοπούς ανέλιξης στο ΤΕΠΑΚ θα γίνει μετά από πάροδο τριών χρόνων, με αποτέλεσμα αυτά να παραμένουν καθηλωμένα σε βαθμίδες κατώτερες των προσόντων τους;

    Σε ποιες ενέργειες προτίθεται να προβεί, για να εξετάσει τις ασάφειες που υπάρχουν στις θέσεις για ένταξη του εν λόγω προσωπικού στο ΑΤΙ, καθώς και τα παράπονα και τις ενστάσεις, έτσι ώστε να εξευρεθούν πρακτικοί και απλοί τρόποι για τη σωστή αξιοποίησή του;»
  title: Ερώτηση με αρ. 23.06.009.01.531, ημερομηνίας 27 Ιουνίου 2007, του βουλευτή
    εκλογικής περιφέρειας Λευκωσίας κ. Νίκου Τορναρίτη
