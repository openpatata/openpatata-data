_id: 23.06.011.02.466_466
_position_on_page: 466
_sources:
- http://www2.parliament.cy/parliamentgr/008_02/chronological/008_02_IAB.htm
answers: []
by:
- mp_id: georgiou-t-giorgos
date: '2018-03-26'
heading: Ερώτηση με αρ. 23.06.011.02.466, ημερομηνίας 26 Μαρτίου 2018, του βουλευτή
  εκλογικής περιφέρειας Λεμεσού κ. Γιώργου Τ. Γεωργίου
identifier: 23.06.011.02.466
text: |-
  «Παρακαλώ όπως ο αρμόδιος υπουργός ενημερώσει τη Βουλή των Αντιπροσώπων για τα πιο κάτω ερωτήματα σχετικά με το Παιδογκολογικό Τμήμα του Μακάρειου Νοσοκομείου:

  1. Πόσοι ειδικοί γιατροί σε θέματα παιδικής ογκολογίας εργάζονται στο Μακάρειο Νοσοκομείο; Να καταγραφεί το ιατρικό προσωπικό που μόνιμα στελεχώνει το Παιδογκολογικό Τμήμα.

  2. Πόσες κλίνες υπάρχουν στον παιδογκολογικό θάλαμο και πόσα παιδιά βρίσκονται σε κάθε δωμάτιο; Πού διανυκτερεύουν οι γονείς που φροντίζουν τα παιδιά τους που νοσηλεύονται;

  3. Πόσοι παιδοχειρουργοί εργάζονται στο Μακάρειο και πόσοι από αυτούς είναι εξειδικευμένοι να κάνουν εγχειρήσεις και βιοψίες σε μωρά, ακόμα και βρέφη;

  4. Υπάρχει πολυθεματική ομάδα που να αποφασίζει έγκαιρα πότε ένα παιδί πρέπει να συνεχίσει τη θεραπεία του στο εξωτερικό; Έχουμε καταγγελίες από γονείς ότι αυτό γίνεται με πολύ μεγάλη καθυστέρηση και κάποτε αποδεικνύεται να είναι πολύ αργά.

  5. Ποιος αναλαμβάνει να συντονίζει και να κάνει αναφορές και εκθέσεις, στην περίπτωση που ένα παιδί σταλεί στο εξωτερικό ή/και επιστρέφει από θεραπεία από το εξωτερικό, και ποιος βρίσκεται σε συνεχή επαφή με τα ιατρικά κέντρα του εξωτερικού για την εξέλιξη της υγείας του παιδιού;

  6. Θα θέλαμε να ενημερωθούμε κατά πόσο υπάρχει ψυχολογική στήριξη από ψυχολόγο προς τους γονείς και τα παιδιά και αν η παρουσία του στο Μακάρειο είναι πάνω σε τακτική βάση.

  7. Υπάρχει ultrasound και MRI στο Μακάρειο Νοσοκομείο; Αν όχι, τότε πού γίνονται αυτές οι εξετάσεις και με ποια διαδικασία;

  8. Όταν το Παιδογκολογικό Τμήμα δίνει στοιχεία επιβίωσης, λαμβάνονται υπόψη στα στατιστικά επιτυχίας του τμήματος τα περιστατικά που αποστέλλονται στο εξωτερικό, σύμφωνα με καταγγελίες, με μεγάλη καθυστέρηση; Το ερώτημα που τίθεται είναι κατά πόσο σε περίπτωση θανάτου παιδιού στο εξωτερικό ο θάνατος χρεώνεται στο ιατρικό κέντρο του εξωτερικού και όχι στο Παιδογκολογικό Τμήμα, που πιθανόν να νοσηλευόταν το μεγαλύτερο χρονικό διάστημα της νοσηλείας.

  9. Παρακαλώ να δοθεί ο αριθμός των παιδιών που τα τελευταία δεκαπέντε χρόνια έχουν σταλεί για θεραπεία στο εξωτερικό. Πόσα από αυτά έχουν κερδίσει τη μάχη και πόσα απεβίωσαν στο εξωτερικό;

  10. Παρακαλώ επίσης να δοθεί αριθμός για το πόσα παιδιά συνολικά έχουν νοσηλευτεί στο Παιδογκολογικό τα τελευταία δεκαπέντε χρόνια. Πόσα έχουν χάσει τη μάχη στο Μακάρειο και πόσα έχουν χάσει τη μάχη μετά που εστάλησαν στο εξωτερικό;»
