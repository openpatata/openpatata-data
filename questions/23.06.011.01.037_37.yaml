_id: 23.06.011.01.037_37
_position_on_page: 37
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_037.htm
by:
- mp_id: perdikis-giorgos
date: '2016-07-28'
heading: Ερώτηση με αρ. 23.06.011.01.037, ημερομηνίας 28 Ιουλίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.037
text: |-
  «Πρόσφατα δημοσιεύτηκε ότι οι βρετανικές βάσεις απευθύνθηκαν στην Κυπριακή Δημοκρατία, προκειμένου να επιτραπεί η απόρριψη αμιαντούχων υλικών στο εγκαταλελειμμένο μεταλλείο Αμιάντου στο Τρόοδος. Γνωρίζουμε ότι στον ίδιο χώρο έχει τοποθετηθεί ήδη σημαντικός αριθμός από εμπορευματοκιβώτια γεμάτα από αμιαντούχα υλικά από το Τμήμα Περιβάλλοντος στα πλαίσια προσωρινής διευθέτησης, μετά τη σύμφωνη γνώμη του Κοινοτικού Συμβουλίου Κάτω Αμιάντου. Το ζήτημα της διαχείρισης των αμιαντούχων αποβλήτων παραμένει άλυτο. Γνωρίζουμε ότι υπάρχουν σε διάφορα σημεία της Κύπρου αποθηκευμένα αμιαντούχα απόβλητα μέσα σε εμπορευματοκιβώτια (πχ. Νήσου, Αχέλεια κτλ.). Γνωρίζουμε επίσης ότι παλαιότερα είχε εκπονηθεί πρόγραμμα απομάκρυνσης όλων των αμιαντούχων υλικών από δημόσια κτίρια (π.χ. στρατόπεδα, αστυνομικοί σταθμοί κτλ.).

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων για την πρόοδο των έργων απομάκρυνσης των αμιαντούχων υλικών από κρατικά ή δημόσια κτίρια. Επίσης να πληροφορήσει τη Βουλή των Αντιπροσώπων ποια έργα έχουν απομείνει, ποιες οι ποσότητες που έχουν συγκεντρωθεί, πόσες αναμένεται να συγκεντρωθούν, πόσες ποσότητες έχουν ενταφιαστεί στο μεταλλείο Αμιάντου και τι προγραμματίζεται να γίνει με τις υπόλοιπες ποσότητες. Τι σχεδιάζεται να γίνει με τις μεγάλες ποσότητες από αμιαντούχα υλικά που θα προκύψουν από την κατεδάφιση του συνοικισμού “Βερεγγάρια” στη Λεμεσό; Τι γίνεται με τα αμιαντούχα υλικά των βρετανικών βάσεων; Γιατί δεν επιλέγεται η λύση της εξαγωγής στο εξωτερικό; Έχει συμφωνήσει η κοινότητα Κάτω Αμιάντου για την αποθήκευση και άλλων εμπορευματοκιβωτίων στο μεταλλείο αμιάντου;»
