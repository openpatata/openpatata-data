_id: 23.06.011.02.300_300
_position_on_page: 300
_sources:
- http://www2.parliament.cy/parliamentgr/008_02/chronological/008_02_IAB.htm
answers:
- http://www2.parliament.cy/parliamentgr/008_3h/23_06_011_02_300.htm
by:
- mp_id: perdikis-giorgos
date: '2017-12-04'
heading: Ερώτηση με αρ. 23.06.011.02.300, ημερομηνίας 4 Δεκεμβρίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.300
text: |-
  «Από απάντηση του Υπουργού Μεταφορών, Επικοινωνιών και Έργων κ. Μάριου Δημητριάδη, ημερομηνίας 10 Μαΐου 2017, σε κοινοβουλευτική ερώτησή μου με αρ. 23.06.011.01.720 αναφορικά με τις αδυναμίες που παρουσιάστηκαν στον έλεγχο και στην εφαρμογή των κανονισμών σχετικά με τη διαχείριση λυμάτων στο παλιό λιμάνι Λεμεσού με τη χρήση ιδιωτικών βυτιοφόρων, πληροφορήθηκα ότι η Αρχή Λιμένων επρόκειτο να προχωρήσει στην εγκατάσταση χερσαίου συστήματος άντλησης λυμάτων, το οποίο σε συνδυασμό με τη χρήση ροομετρητή και την εγκατάσταση κλειστού κυκλώματος παρακολούθησης θα συνέβαλλε, ώστε οι παραδόσεις λυμάτων στη στεριά να ελέγχονται σε πολύ υψηλό βαθμό. Επίσης, πληροφορήθηκα ότι η Αρχή Λιμένων κατέθεσε αίτημα στο Συμβούλιο Αποχετεύσεως Λεμεσού-Αμαθούντας (ΣΑΛΑ) για επιπρόσθετη σύνδεση για το παλιό λιμάνι Λεμεσού, με σκοπό την απευθείας σύνδεση ενός συστήματος σωληνώσεων στο σύστημα αποχετεύσεως του παλιού λιμανιού Λεμεσού, ώστε να διασφαλίζεται η απόρριψη των λυμάτων εντός του αποχετευτικού δικτύου. Ίδιο αίτημα αναμένετο να κατατεθεί και για το νέο λιμάνι Λεμεσού.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων τα εξής:

  1. Έχει εγκατασταθεί το χερσαίο σύστημα άντλησης λυμάτων στο παλιό λιμάνι Λεμεσού και, εάν ναι, πώς αξιολογείται μέχρι στιγμής η λειτουργία του;

  2. Ποια ήταν η απάντηση του ΣΑΛΑ στα υπό αναφορά αιτήματα της Αρχής Λιμένων και πού βρίσκεται η εν λόγω διαδικασία;»
