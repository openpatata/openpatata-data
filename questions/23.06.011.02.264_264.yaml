_id: 23.06.011.02.264_264
_position_on_page: 264
_sources:
- http://www2.parliament.cy/parliamentgr/008_02/chronological/008_02_IAB.htm
answers:
- http://www2.parliament.cy/parliamentgr/008_3h/23_06_011_02_264.htm
by:
- mp_id: perdikis-giorgos
date: '2017-11-13'
heading: Ερώτηση με αρ. 23.06.011.02.264, ημερομηνίας 13 Νοεμβρίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.264
text: |-
  «Έχω πληροφορηθεί ότι η Ελεγκτική Υπηρεσία εντόπισε περιπτώσεις δικαστικών διαταγμάτων για ποινικές υποθέσεις που αφορούν καταβολή ΦΠΑ για τις οποίες το Τμήμα Φορολογίας δεν εισέπραξε κανένα ποσό, καλώντας το τμήμα να λάβει τα απαραίτητα μέτρα για είσπραξη των οφειλόμενων ποσών, τα οποία προκύπτουν από δικαστικά διατάγματα σε ποινικές υποθέσεις, περιλαμβανομένης της εγγραφής εμπράγματου βάρους (memo) στην ακίνητη περιουσία του χρεώστη, κατάσχεσης κινητής περιουσίας ή/και δέσμευσης/κατάσχεσης ποσών που βρίσκονται κατατεθειμένα σε τραπεζικούς λογαριασμούς.

  Σύμφωνα με στοιχεία του Τμήματος Φορολογίας, φαίνεται ότι από το 2014 μέχρι το τρίτο τρίμηνο του 2016 το τμήμα έλαβε εισπρακτικά μέτρα για φορολογικές οφειλές ύψους €162,3 εκατομ. Το Τμήμα Φορολογίας προχώρησε στην εγγραφή εμπράγματου βάρους (memo) σε ακίνητη ιδιοκτησία για οφειλές ύψους €161,3 εκατομ. και στη δέσμευση και κατάσχεση ποσών που βρίσκονται σε τραπεζικούς λογαριασμούς για οφειλές €1 εκατομ.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων μετά τη λήψη των υπό αναφορά εισπρακτικών μέτρων ποιο είναι το ύψος του ποσού το οποίο έχει μέχρι σήμερα εισπραχθεί από το Τμήμα Φορολογίας. Επίσης, μετά την κατάσχεση ποσών που βρίσκονται σε τραπεζικούς λογαριασμούς για οφειλές €1 εκατομ. ποιο είναι το ύψος τoυ ποσού που έχει επίσης μέχρι στιγμής εισπραχθεί;»
