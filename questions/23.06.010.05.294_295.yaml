_id: 23.06.010.05.294_295
_position_on_page: 295
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- mp_id: perdikis-giorgos
date: '2016-01-07'
heading: Ερώτηση με αρ. 23.06.010.05.294, ημερομηνίας 7 Ιανουαρίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.294
text: |-
  «Έχω γίνει αποδέκτης κοινοποίησης επιστολής, ημερομηνίας 24 Νοεμβρίου 2015, από ομάδα επηρεαζόμενων υπαλλήλων που εργάζονται στο Κυβερνητικό Τυπογραφείο αναφορικά με ενδεχόμενη απόσπασή τους σε άλλα τμήματα της δημόσιας υπηρεσίας. Σύμφωνα με το περιεχόμενο της εν λόγω επιστολής, ο διευθυντής του Κυβερνητικού Τυπογραφείου έχει αποφασίσει όπως το τμήμα συρρικνωθεί αριθμητικά και υπέβαλε στο Τμήμα Προσωπικού κατάλογο υπαλλήλων για τους οποίους εισηγείται απόσπαση σε άλλα τμήματα της δημόσιας υπηρεσίας ως πλεονάζον προσωπικό. Στην επιστολή τους οι επηρεαζόμενοι υπάλληλοι αναφέρουν ότι δεν είναι δυνατόν να υπάρχει πλεονάζον προσωπικό, την ίδια στιγμή που επί καθημερινής βάσεως υπάρχουν υπάλληλοι που εργάζονται υπερωρίες. Επιπρόσθετα, στην επιστολή αναφέρεται ότι ο διευθυντής του Κυβερνητικού Τυπογραφείου πρόσφατα δέχτηκε να του αποστείλουν επιπρόσθετο γραμματειακό προσωπικό, ενώ παράλληλα έχει εγκριθεί η δημιουργία νέας θέσης κλίμακας Α13. Η επιστολή καταγγέλλει ότι άτομα με πολύχρονη εμπειρία και μετεκπαίδευση στον τομέα της τυπογραφίας, καθώς και άτομα που σε λίγα χρόνια αφυπηρετούν βρίσκονται στον κατάλογο ως πλεονάζον προσωπικό, ενώ άτομα χωρίς προσόντα φαίνεται να διατηρούν τις θέσεις τους.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τους λόγους για τους οποίους αποφασίστηκε η απόσπαση υπαλλήλων από το Κυβερνητικό Τυπογραφείο σε άλλα τμήματα της δημόσιας υπηρεσίας, αν όντως υπάρχει πλεονάζον προσωπικό και, εάν ναι, με βάση ποια κριτήρια επιλέχθηκαν τα άτομα που θα αποσπαστούν. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων για το αν δόθηκε η δυνατότητα στους υπαλλήλους του Κυβερνητικού Τυπογραφείου να εκδηλώσουν το ενδιαφέρον τους για απόσπαση σε άλλα τμήματα της δημόσιας υπηρεσίας.»
