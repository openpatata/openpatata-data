_id: 23.06.011.02.359_359
_position_on_page: 359
_sources:
- http://www2.parliament.cy/parliamentgr/008_02/chronological/008_02_IAB.htm
answers:
- http://www2.parliament.cy/parliamentgr/008_3h/23_06_011_02_359.htm
by:
- mp_id: perdikis-giorgos
date: '2018-01-18'
heading: Ερώτηση με αρ. 23.06.011.02.359, ημερομηνίας 18 Ιανουαρίου 2018, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.359
text: |-
  «Από πρόσφατο δημοσίευμα της εφημερίδας “Ο Φιλελεύθερος” πληροφορήθηκα ότι η Παγκύπρια Συνομοσπονδία Ομοσπονδιών Συνδέσμων Γονέων Σχολείων Δημοτικής Εκπαίδευσης ζητά από το Υπουργείο Παιδείας και Πολιτισμού την άμεση υιοθέτηση νέας πρότασης για την ειδική εκπαίδευση εντός του 2018. Ειδικότερα, ζητά τη σύσταση Διεύθυνσης Ειδικής Αγωγής και Εκπαίδευσης, τον καθορισμό συγκεκριμένων προσόντων πρόσληψης για τους σχολικούς συνοδούς, τη διενέργεια ερευνών σε όλες τις κτιριακές εγκαταστάσεις των ειδικών μονάδων και τάξεων, την πρόσληψη εξειδικευμένων εκπαιδευτών στα σχολεία κ.ά. Επιπρόσθετα, οι γονείς θεωρούν ότι πρέπει να διατεθεί κονδύλι αποκλειστικά για τη λειτουργία ειδικού κέντρου διάγνωσης, το οποίο θα λειτουργεί υπό την εποπτεία του Υπουργείου Παιδείας και στόχο θα έχει τη συνεχή και έγκαιρη αξιολόγηση των παιδιών, ώστε, εάν χρειάζεται οποιαδήποτε παρέμβαση, αυτή να γίνεται άμεσα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν εξετάζεται το ενδεχόμενο σύστασης Διεύθυνσης Ειδικής Αγωγής και Εκπαίδευσης, όπως συμβαίνει με τις Διευθύνσεις Δημοτικής και Μέσης Εκπαίδευσης, εντός του 2018, καθώς και αν έχει υπόψη του τις προτάσεις της Παγκύπριας Συνομοσπονδίας Ομοσπονδιών Συνδέσμων Γονέων Σχολείων Δημοτικής Εκπαίδευσης, πώς τις αξιολογεί και αν σκέφτεται να τις υιοθετήσει.»
