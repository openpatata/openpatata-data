_position_on_page: 294
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.294.htm
by:
- Περδίκης Γιώργος
date: '2012-11-13'
heading: Ερώτηση με αρ. 23.06.010.02.294, ημερομηνίας 13 Νοεμβρίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.294
text: |-
  «Από την απάντηση του Υπουργού Γεωργίας, Φυσικών Πόρων και Περιβάλλοντος κ. Σοφοκλή Αλετράρη στην ερώτησή μου με αρ. φακ. 23.06.010.02.076 πληροφορήθηκα ότι ο πατατόσπορος που χρησιμοποιείται για παραγωγή βρώσιμων πατατών στις κατεχόμενες περιοχές προέρχεται από πιστοποιημένο σπόρο και ελέγχεται πριν από τη φύτευσή του από τον εμπειρογνώμονα ο οποίος είναι διορισμένος από την Ευρωπαϊκή Ένωση. Σύμφωνα με την απάντηση, ο συγκεκριμένος πατατόσπορος δεν μπορεί να προέρχεται από γενετικά τροποποιημένο υλικό, αφού παράγεται σε κράτη μέλη της Ευρωπαϊκής Ένωσης.

  Η απάντηση του Υπουργού Γεωργίας, Φυσικών Πόρων και Περιβάλλοντος κ. Σοφοκλή Αλετράρη με ξένισε ιδιαίτερα, αφού η Ευρωπαϊκή Επιτροπή ενέκρινε το Μάρτιο του 2010 την καλλιέργεια μιας γενετικά τροποποιημένης φυτικής ποικιλίας (της πατάτας Amflora, της εταιρείας BASF). ’ρα, ο πατατόσπορος που παράγεται από τα κράτη μέλη της Ευρωπαϊκής Ένωσης θα μπορούσε να προέρχεται από γενετικά τροποποιημένο υλικό.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν ελέγχεται από τις αρμόδιες υπηρεσίες ότι ο πατατόσπορος που εισάγεται στις ελεύθερες, αλλά και κατεχόμενες περιοχές στην Κύπρο δεν προέρχεται από γενετικά τροποποιημένο υλικό και αν ελέγχεται αν οι πατάτες που εισάγονται από τα κατεχόμενα στις ελεύθερες περιοχές προέρχονται από τη γενετικά τροποποιημένη ποικιλία της πατάτας Amflora.»
