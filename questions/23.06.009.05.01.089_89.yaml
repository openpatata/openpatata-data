_id: 23.06.009.05.01.089_89
_position_on_page: 89
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.089.htm
by:
- Περδίκης Γιώργος
date: '2010-08-18'
heading: Ερώτηση με αρ. 23.06.009.05.01.089, ημερομηνίας 18 Αυγούστου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.089
text: |-
  «Στη γραφική και ήσυχη παραλία “Μαϊστράλι” του Πρωταρά επιχείρηση σκαφών αναψυχής τοποθέτησε όγκους μπετόν και σιδερένια υποστυλώματα μέσα στη θάλασσα και έχει δημιουργήσει παράνομη αποβάθρα.

  Η παράνομη και επισφαλής αποβάθρα χρησιμοποιείται για την επιβίβαση τουριστών σε μικρά σκάφη αναψυχής και κρουαζιέρας. Το θέμα καταγγέλθηκε από πολίτες και το Κίνημα Οικολόγων Περιβαλλοντιστών στην Επίτροπο Διοικήσεως. Μετά από ενδελεχή μελέτη των καταγγελιών η επίτροπος κατέληξε ότι οι καταγγελίες ήταν βάσιμες.

  Σημειώνει μάλιστα στην έκθεσή της ότι έγιναν παράνομες επεμβάσεις στην παραλία, που κατέστρεψαν ανεπανόρθωτα το φυσικό περιβάλλον. Η επίτροπος καταλογίζει ευθύνες σε όλες τις αρμόδιες αρχές (δήμο Παραλιμνίου, αστυνομία, Επαρχιακή Διοίκηση, Τμήμα Εμπορικής Ναυτιλίας κ.λπ.).

  Σημειώνεται ότι με την έκθεσή της η Επίτροπος Διοικήσεως καλεί τις αρμόδιες αρχές να προβούν σε κατεδάφιση της παράνομης αποβάθρας.

  Όσα περιγράφονται πιο πάνω έλαβαν χώρα το καλοκαίρι του 2009. Έχουν περάσει δώδεκα ολόκληροι μήνες και η παράνομη αποβάθρα δεν έχει κατεδαφιστεί. Αντίθετα, έχει ενισχυθεί και αναβαθμιστεί, ενώ η χρήση της είναι συνεχής.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων γιατί δεν έχουν εφαρμοστεί οι εισηγήσεις της Επιτρόπου Διοικήσεως στην περίπτωση της παράνομης αποβάθρας στην παραλία “Μαϊστράλι” στον Πρωταρά.»
