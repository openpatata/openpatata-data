_id: 23.06.008.03.172_172
_position_on_page: 172
_sources:
- http://www2.parliament.cy/parliamentgr/008_02/chronological/008_02_HC.htm
answers:
- http://www2.parliament.cy/parliamentgr/008_03/23_06_008_03_172.htm
by:
- mp_id: perdikis-giorgos
date: '2003-10-16'
heading: Ερώτηση με αρ. 23.06.008.03.172, ημερομηνίας 16 Οκτωβρίου 2003, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.008.03.172
text: |-
  «Στην πρόσφατη έκδοση του περιοδικού “Acid News” δημοσιεύεται πίνακας με την κατάσταση στην οποία βρίσκεται σε πανευρωπαϊκό επίπεδο το θέμα της υπογραφής και κύρωσης των πρωτοκόλλων και συμφωνιών για την ατμοσφαιρική ρύπανση. Ο πίνακας αφορά όλες τις χώρες της ευρωπαϊκής ηπείρου. Από τον πίνακα αυτό συνάγεται ότι η Κύπρος έχει υπογράψει μόνο το πρωτόκολλο του 1998 για τα βαρέα μέταλλα, το πρωτόκολλο για τον έλεγχο των εκπομπών των νιτρικών οξιδίων (1988) και των πτητικών υδρογονανθράκων (1991), ενώ έχει κυρώσει μόνο τη συνθήκη της διασυνοριακής ατμοσφαιρικής ρύπανσης (1979) και το πρωτόκολλο για την παρακολούθηση και την εκτίμηση της μακροπρόθεσμης μεταφοράς αέριων ρύπων στην Ευρώπη (1984).

  Από τον πίνακα φαίνεται ότι η Κύπρος έχει να υπογράψει ή να κυρώσει το μεγαλύτερο αριθμό πρωτοκόλλων από κάθε άλλη χώρα της Ευρωπαϊκής Ένωσης των 25 (πλην της Μάλτας).

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων πότε θα προωθηθεί η υπογραφή και κύρωση των πρωτοκόλλων για τη μείωση των εκπομπών του διοξιδίου του θείου του 1984 και του 1994, του πρωτοκόλλου για τους οργανικούς ρυπαντές (1998) και του πρωτοκόλλου για τον περιορισμό της όξινης βροχής και του όζοντος (1999) του Γκέτενμποργκ.»
