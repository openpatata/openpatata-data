_id: 23.06.010.04.084_85
_position_on_page: 85
_sources:
- http://www2.parliament.cy/parliamentgr/008_02/chronological/008_02_ID_1.htm
answers:
- http://www2.parliament.cy/parliamentgr/008_3g/23_06_010_04_084.htm
by:
- mp_id: charalampidou-eirini
date: '2014-08-27'
heading: Ερώτηση με αρ. 23.06.010.04.084, ημερομηνίας 27 Αυγούστου 2014, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.04.084
text: |-
  «Τα σοβαρότερα προβλήματα στον τομέα των ακινήτων πηγάζουν από τους μεγαλοοφειλέτες οι οποίοι δεν εξυπηρετούν τα δάνειά τους και όχι από τον απλό κόσμο, τον οποίο προσπαθούμε να προστατέψουμε. Παρακαλείται ο αρμόδιος υπουργός να ενημερώσει τη Βουλή των Αντιπροσώπων για τα ακόλουθα:

  1. Ποια η πρακτική που έχει ακολουθηθεί σε σχέση με τη δυνατότητα που παρέχει ο περί Εταιρειών Νόμος για την εγγραφή από τις τράπεζες κυμαινόμενων επιβαρύνσεων σε μεγάλους δανειολήπτες; Αντιλαμβάνεται ο αρμόδιος υπουργός ότι μέσω της εγγραφής κυμαινόμενων επιβαρύνσεων (floating debentures) οι τράπεζες έχουν απεριόριστες δυνατότητες σε σχέση με τους μεγαλοοφειλέτες, όπως για παράδειγμα ο διορισμός διαχειριστή και η άμεση εκποίηση περιουσιακών στοιχείων χωρίς οποιαδήποτε καθυστέρηση; Άρα, αφού το βασικό πρόβλημα για παράδειγμα της Τράπεζας Κύπρου πηγάζει από τους είκοσι μεγαλοοφειλέτες των €6,5 δις, γιατί επικεντρώνεστε σε νέα νομοθεσία για εκποιήσεις; Δε θα μπορούσαν οι τράπεζες να ενεργοποιήσουν τις κυμαινόμενες επιβαρύνσεις και να εκποιήσουν τις περιουσίες των μεγαλοεταιρειών/μεγαλοοφειλετών που δεν τους πληρώνουν;

  2. Έχετε ζητήσει από τις τράπεζες οι οποίες ενέκριναν δανεισμούς εκατοντάδων εκατομμυρίων σε μεγαλοοφειλέτες, τα δάνεια των οποίων ανέρχονται σε δισεκατομμύρια, να ενεργοποιήσουν τις δανειστικές συμβάσεις για κυμαινόμενη επιβάρυνση, αν υπάρχουν, για να επιτύχουν έτσι τον έλεγχο των εταιρειών και την είσπραξη των χρεών; Γνωρίζει ο αρμόδιος υπουργός τι έχουν κάνει μέχρι σήμερα οι τράπεζες προς την κατεύθυνση της ανάληψης μέτρων προς ανάκτηση κεφαλαίων τα οποία έχουν δανείσει στους μεγαλοοφειλέτες μέσω των εξουσιών που τους παρέχουν οι ρήτρες κυμαινόμενων επιβαρύνσεων;

  3. Αφού το βασικό πρόβλημα είναι οι εταιρείες/μεγαλοοφειλέτες, ο αρμόδιος υπουργός και το αρμόδιο υπουργείο δε μελέτησαν εναλλακτική πρόταση σε σχέση με τις εκποιήσεις, να προωθήσουν δηλαδή νόμο για αυτόματη εισαγωγή ρητρών κυμαινόμενης επιβάρυνσης στις περιπτώσεις όπου τα δάνεια υπερβαίνουν ένα συγκεκριμένο ποσό και δεν εξυπηρετούνται; Με αυτό το τρόπο θα αποφευχθεί η στοχοποίηση του απλού κόσμου και των μικρομεσαίων επιχειρήσεων.

  4. Ο νόμος παρέχει στις τράπεζες δικαίωμα να ανακτήσουν τα δάνεια που παραχώρησαν, ακόμα και αν δεν έχουν υπογραφεί συμβάσεις για κυμαινόμενη επιβάρυνση μεταξύ της τράπεζας και των εταιρειών, όπως ο διορισμός εκκαθαριστή στις εταιρείες βάσει του περί Εταιρειών Νόμου ή παραλήπτη βάσει του περί Δικαστηρίων Νόμου. Γνωρίζετε να μας ενημερώσετε σε πόσες και ποιες περιπτώσεις γνωστών μεγαλοοφειλετών, τα ονόματα των οποίων έχουν κατατεθεί στην επιτροπή Θεσμών, ελήφθησαν τέτοια μέτρα για ανάκτηση των χρεών;

  5. Ο νόμος παρέχει επίσης στις τράπεζες το δικαίωμα να εκποιούν ακίνητη περιουσία η οποία είναι ενυπόθηκη και παρέχουν τα εχέγγυα, για να μη δημιουργούνται αδικίες όσον αφορά την τιμή πώλησης του ακινήτου. Αντί να βελτιώσετε την υπηρεσία του Κτηματολογίου, η οποία χρειάζεται δεκαπέντε και πλέον έτη, για να προχωρήσει στην πώληση ενός ενυπόθηκου ακινήτου, και αντί να θέσετε κανονισμούς κατάλληλους που να ελέγχουν το Κτηματολόγιο, ούτως ώστε να προχωρούν οι διαδικασίες έγκαιρα και εντός προκαθορισμένων χρονικών πλαισίων, παραχωρείτε αυτές τις εξουσίες στις τράπεζες. Ερωτάται ο αρμόδιος υπουργός γιατί από το Μάρτιο του 2013 δεν έλαβε μέτρα για την αποτελεσματική λειτουργία της υπηρεσίας του Κτηματολογίου αφενός και αφετέρου ζητείται να απαντήσει για ποιους μεγαλοοφειλέτες έγιναν αιτήσεις στο Κτηματολόγιο για πώληση των ενυπόθηκων ακινήτων και πού βρίσκονται αυτές.

  6. Ποια η άποψη του αρμόδιου υπουργού και της Κεντρικής Τράπεζας (και αν υπάρχουν σχετικές μελέτες, που θα έπρεπε να υπάρχουν, παρακαλούμε να τις καταθέσετε) ως προς την κατηγορία των ακινήτων τα οποία θεωρούνται σε περιόδους οικονομικής ύφεσης ως τα πλέον εμπορεύσιμα. Μήπως λογικά υπάρχει μεγαλύτερη ζήτηση για τις μικρές κατοικίες των €100.000-€200.000, με αποτέλεσμα το σχέδιο εκποιήσεων να κτυπήσει τους ιδιώτες, δηλαδή την πρώτη κατοικία, και μήπως αυτός είναι και ο στόχος και η λογική που αναπτύσσεται γύρω από το θέμα των εκποιήσεων;

  7. Τι θα συμβεί στην περίπτωση όπου ένα ακίνητο πωληθεί κάτω από την αξία του δανείου; Ο δανειζόμενος και οι εγγυητές του θα παραμείνουν χρεώστες της τράπεζας για εξόφληση του υπολοίπου;»
