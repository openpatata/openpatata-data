_sources:
- http://www2.parliament.cy/parliamentgr/008_02/chronological/008_02_TC.htm
answers:
- http://www2.parliament.cy/parliamentgr/008_03d/23_06_009_03_232.htm
by:
- Στυλιανίδης Χρήστος
date: '2008-12-03'
heading: Ερώτηση με αρ. 23.06.009.03.232, ημερομηνίας 3 Δεκεμβρίου 2008, του βουλευτή
  εκλογικής περιφέρειας Λευκωσίας κ. Χρήστου Στυλιανίδη
identifier: 23.06.009.03.232
text: |-
  «Πρόσφατα έχουν κυκλοφορήσει πληροφορίες ότι οι σύμβουλοι εμπειρογνώμονες του Οργανισμού Ασφάλισης Υγείας (ΟΑΥ) έχουν συμπληρώσει μελέτη για κοστολόγηση του σχεδίου υγείας, με βάση τις προτάσεις του οργανισμού για αλλαγές στη νομοθεσία που διέπει τη λειτουργία του σχεδίου. Οι πληροφορίες αναφέρουν ότι η νέα εκτίμηση ανεβάζει κατακόρυφα το κόστος του σχεδίου.

  Όπως είναι γνωστό, η αρχική μελέτη, που έγινε το 1992, εκτίμησε ότι απαιτείτο 10,5% συνεισφορά πάνω στο εθνικό μισθολόγιο, για να καλυφθεί το εκτιμημένο συνολικό κόστος του σχεδίου. Νέες μελέτες που ακολούθησαν (1996 και 2002) μείωσαν το ποσοστό συνεισφοράς στο 9,1% του εθνικού μισθολογίου.

  Οι πληροφορίες σήμερα ανεβάζουν τη νέα εκτίμηση της απαιτούμενης συνεισφοράς σε πέραν του 12% του μισθολογίου. Δηλαδή έχει ανεβεί κατά πολύ το κόστος παροχής ιατροφαρμακευτικής περίθαλψης στην Κύπρο. Η μελέτη αυτή έχει υποβληθεί ήδη στον ΟΑΥ.

  Παρακαλείται ο αρμόδιος υπουργός όπως πληροφορήσει τη Βουλή των Αντιπροσώπων για τα ακόλουθα:

  1. Ποια είναι τα σχέδια της εκτελεστικής εξουσίας για το θέμα;

  2. Πώς συγκρίνεται η Κύπρος με τα άλλα κράτη μέλη στον τομέα της ιατροφαρμακευτικής περίθαλψης;

  3. Πότε θα ενημερωθεί η Βουλή των Αντιπροσώπων για τα αποτελέσματα της μελέτης, δεδομένου ότι οι προτάσεις για αλλαγή της νομοθεσίας συζητούνται στη Βουλή;

  4. Πότε θα δημοσιοποιηθούν τα αποτελέσματα της νέας εκτίμησης;

  5. Προγραμματίζεται συζήτηση των αποτελεσμάτων και διευκρίνιση των παραγόντων που έχουν διαφοροποιήσει τα δεδομένα του κόστους στην ιατροφαρμακευτική περίθαλψη στην Κύπρο;»
