_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Περδίκης Γιώργος
date: '2015-08-31'
heading: Ερώτηση με αρ. 23.06.010.05.097, ημερομηνίας 31ης Αυγούστου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.097
text: |-
  «Έχω πληροφορηθεί για τα παρακάτω αιτήματα του Παγκύπριου Συνδέσμου Μονογονεϊκών Οικογενειών και Φίλων:

  1. Τροποποίηση της νομοθεσίας του Ελάχιστου Εγγυημένου Εισοδήματος, έτσι ώστε δικαιούχοι να είναι και οι μονογονιοί οι οποίοι αποδεδειγμένα βρίσκονται σε διάσταση.

  2. Τροποποίηση της νομοθεσίας του Ελάχιστου Εγγυημένου Εισοδήματος, έτσι ώστε να μη συνυπολογίζεται στο εισόδημα των μονογονιών η διατροφή που επιδικάζει το Οικογενειακό Δικαστήριο, δεδομένου ότι σε πολλές περιπτώσεις δεν εισπράττεται.

  3. Επαναφορά του χριστουγεννιάτικου και πασχαλινού επιδόματος στους μονογονιούς.

  4. Παραχώρηση διευκολύνσεων και εκπτώσεων που απολαμβάνουν άλλες ευπαθείς ομάδες και οι πολύτεκνοι (εκπτώσεις σε αθλητικές συμμετοχές, έκπτωση για συμμετοχή στο πρόγραμμα “Αθλητισμός για Όλους”, δωρεάν μετακινήσεις με λεωφορεία).

  5. Παραχώρηση έκτακτου βοηθήματος για επιδιόρθωση κατοικίας, όταν οι συνθήκες διαβίωσης είναι ακατάλληλες για τα παιδιά και το εισόδημα του μονογονιού είναι ανεπαρκές.

  6. Παραχώρηση υπηρεσιών ή καταβολή του κόστους φύλαξης ανήλικων παιδιών, ώστε να μπορεί ο μονογονιός να εργαστεί σε εκτεταμένα ωράρια ή εάν χρειαστεί να νοσηλευτεί.

  7. Διορισμός ειδικών λειτουργών του Γραφείου Κοινωνικής Ευημερίας οι οποίοι θα ασχολούνται αποκλειστικά με τα προβλήματα που αντιμετωπίζουν οι μονογονεϊκές οικογένειες.

  8. Ενίσχυση του ρόλου του Γραφείου Κοινωνικής Ευημερίας, έτσι ώστε το γραφείο να λειτουργεί διαμεσολαβητικά όσον αφορά την αντιμετώπιση των προβλημάτων που δημιουργούνται εξαιτίας της διάλυσης ενός γάμου.

  9. Οικονομική ενίσχυση του Ταμείου Νομικής Αρωγής, το οποίο βρίσκεται σε διαδικασία ίδρυσης από το σύνδεσμο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να προωθήσει προς υλοποίηση τα πιο πάνω αιτήματα του Παγκύπριου Συνδέσμου Μονογονεϊκών Οικογενειών και Φίλων.»
