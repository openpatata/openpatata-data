answers:
- http://www2.parliament.cy/parliamentgr/008_03/23_06_008_03_182.htm
by:
- Αδάμου Αδάμος
date: '2003-10-17'
heading: Ερώτηση με αρ. 23.06.008.03.182, ημερομηνίας 17 Οκτωβρίου 2003, του βουλευτή
  εκλογικής περιφέρειας Λευκωσίας κ. Αδάμου Αδάμου
identifier: 23.06.008.03.182
text: |-
  «Σε επίσκεψή μου στο δήμο Ιδαλίου έχω παρατηρήσει ότι ο κύριος δρόμος που ενώνει το δήμο με τις κοινότητες Πέρα Χωρίου, Νήσου και Λυμπιών (λεωφ. Γ. Γρούτα, Χαλκάνωρος, Αρχ. Μακαρίου ΙΙΙ) και ο οποίος είναι ο πιο εμπορικός δρόμος είναι κατάσπαρτος από κυρτώματα (11 συνολικά), τα οποία δεν πληρούν ούτε τις προδιαγραφές (πολύ μεγαλύτερα και ψηλότερα). Αποτέλεσμα του πιο πάνω φαινομένου είναι οι κάτοικοι του δήμου και των άλλων κοινοτήτων να αποφεύγουν να χρησιμοποιούν το συγκεκριμένο δρόμο για τη μετάβασή τους στη Λευκωσία. Χρησιμοποιείται κυρίως η οδός Λευκωσίας, η οποία διασχίζει κατοικημένη περιοχή και οδηγεί στη Λευκωσία μέσω της βιομηχανικής περιοχής του Δαλιού, με αποτέλεσμα να προκαλείται μεγάλη συμφόρηση κατά τις πρωινές και απογευματινές ώρες.

  Παρακαλείται το αρμόδιο υπουργείο όπως ενημερώσει τη Βουλή των Αντιπροσώπων τι προτίθεται να πράξει όσον αφορά το ζήτημα με τα κυρτώματα γενικότερα, αλλά και ειδικότερα πώς προτίθεται να αντιμετωπίσει το πιο πάνω πρόβλημα που παρουσιάζεται εδώ και αρκετό καιρό στο δήμο Ιδαλίου.»
