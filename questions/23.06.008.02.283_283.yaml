_id: 23.06.008.02.283_283
_position_on_page: 283
_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_283.htm
by:
- mp_id: kliridis-christos
date: '2003-04-14'
heading: Ερώτηση με αρ. 23.06.008.02.283 που υποβλήθηκε από το βουλευτή εκλογικής
  περιφέρειας Λευκωσίας κ. Χρίστο Κληρίδη στις 14 Απριλίου 2003
identifier: 23.06.008.02.283
text: |-
  «Αναφέρομαι στην έκθεση, με ημερομηνία 20 Δεκεμβρίου 2000 και ημερομηνία δημοσίευσης 15 Ιανουαρίου 2003, της Επιτροπής Κατά των Βασανιστηρίων και Άλλων Μορφών Σκληρής, Απάνθρωπης ή Εξευτελιστικής Μεταχείρισης ή Τιμωρίας του Συμβουλίου της Ευρώπης. [European Committee for the Prevention of Torture and Inhuman or Degrading Treatment or Punishment (CPT)]. H έκθεση αναφέρεται στην επίσκεψη της αντιπροσωπίας της επιτροπής στην Κύπρο, κατά το διάστημα 22-30 Μαΐου 2000, σε αστυνομικά κρατητήρια, σε αστυνομικούς σταθμούς και στο ψυχιατρείο Αθαλάσσας.

  Κάνοντας αναφορά στην οκταήμερη επίσκεψή της στις ελεύθερες περιοχές, η αντιπροσωπία καταλήγει ότι η σωματική κακοποίηση ατόμων που στερούνται της ελευθερίας τους από τις αστυνομικές αρχές παραμένει σοβαρό πρόβλημα στην Κύπρο.

  Έχοντας μελετήσει προσεκτικά και την έκθεση της κυβέρνησης (Ιανουάριος 2003) προς την επιτροπή, έχω παρατηρήσει ότι τα ακόλουθα θέματα τα οποία αναφέρονται στην έκθεση της επιτροπής δεν έχουν απαντηθεί επαρκώς/καθόλου στην έκθεση της κυβέρνησης.

  Παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τα μέτρα που έχουν ληφθεί ή που πρόκειται να ληφθούν προς αντιμετώπιση των πιο κάτω θεμάτων:

  1. Κατά την επίσκεψη της αντιπροσωπίας της επιτροπής στον κεντρικό Αστυνομικό Σταθμό Λεμεσού παρατηρήθηκε αρκετή καθυστέρηση μέχρι να επιτραπεί στην αντιπροσωπία η είσοδος στα κρατητήρια του σταθμού. Η έκθεση επισημαίνει ότι είναι σημαντικό τα κράτη μέλη που υπογράφουν τη σύμβαση να διορίζουν μεσάζοντες λειτουργούς, οι οποίοι να έχουν τη δυνατότητα να επέμβουν, όταν παρουσιάζονται τέτοια προβλήματα.

  2. Η έκθεση αναφέρει ότι ο τρόπος καταπολέμησης της κακομεταχείρισης κρατουμένων από τους αστυνομικούς είναι η εφαρμογή αυστηρών κριτηρίων κατά την πρόσληψη των αστυνομικών και η παροχή επαρκούς επαγγελματικής εκπαίδευσης. Τα σχέδια υπηρεσίας για πρόσληψη στην αστυνομική δύναμη, όπως έχουν, δεν περιλαμβάνουν τέτοια αυστηρά κριτήρια. (Ο υποψήφιος πρέπει να είναι πολίτης της Κυπριακής Δημοκρατίας, καλού χαρακτήρα, μέχρι τριάντα πέντε ετών και να είναι υγιής). Η έκθεση συνεχίζει ότι τα ανθρώπινα δικαιώματα πρέπει να αποτελούν μέρος της πρακτικής εκπαίδευσης των αστυνομικών. Αυτό δε φαίνεται να συμβαίνει από την απάντηση της κυβέρνησης προς την επιτροπή. Γίνεται αναφορά μόνο σε θεωρητική επιμόρφωση, όπως βιβλία και σεμινάρια.

  3. Όσον αφορά την εισήγηση για την άμεση λήψη μέτρων από τις κυπριακές αρχές για τη διασφάλιση του δικαιώματος προσώπου που τελεί υπό κράτηση να ειδοποιήσει κάποιον για το γεγονός ότι είναι υπό κράτηση, στην απάντηση της κυβέρνησης δε γίνεται καμιά αναφορά σ’ αυτό το σημείο.

  4. Στην υπόδειξη για καταπολέμηση του προβλήματος της υπερπληρότητας στις Κεντρικές Φυλακές η κυβέρνηση απαντά ότι το πρόβλημα θα λυθεί με την αναπαλαίωση των πτερύγων 5 και 8, η οποία αναμένεται να ολοκληρωθεί μέχρι το τέλος του 2002. Σε ποιο στάδιο βρίσκονται οι εργασίες αυτές;

  5. Τι γίνεται με την εισήγηση της αντιπροσωπίας της επιτροπής για τη δημιουργία προγραμμάτων εκπαίδευσης των μελών του αστυνομικού σώματος;

  6. Ποιο είναι το πόρισμα της έρευνας που ανέλαβαν ο Αρχηγός Αστυνομίας με τον Υπουργό Δικαιοσύνης και Δημοσίας Τάξεως αναφορικά με το ψηλό ποσοστό απουσιών του προσωπικού στις Κεντρικές Φυλακές;

  7. Ποια μέτρα έχουν ληφθεί για την εφαρμογή των παραρτημάτων 63 και 79 των αστυνομικών κανονισμών από τον Ιανουάριο 2002 (έκθεση της κυβέρνησης);

  8. Ποιες είναι οι εξελίξεις γύρω από το θέμα της αποκατάστασης ορισμένων ασθενών του ψυχιατρείου Αθαλάσσας, ως επίσης και της εγκατάστασης ορισμένων διανοητικά καθυστερημένων τροφίμων του ψυχιατρείου σε ιδιωτικό ίδρυμα διαμονής;

  9. Ποια είναι η πορεία των κανονισμών που θα εφαρμόζονται σύμφωνα με τον περί Ψυχικής Υγείας Νόμο του 1997;

  10. Έχει διανεμηθεί το εισαγωγικό δελτίο στους τροφίμους και τις οικογένειές τους;

  11. Ποιες αλλαγές έχουν γίνει στη σύνθεση της εποπτικής επιτροπής όσον αφορά την παρουσία υπαλλήλων του ψυχιατρείου σ’ αυτήν και τη διατήρηση της ανεξαρτησίας και της αμεροληψίας της;

  12. Η επιτροπή εισηγείται ότι στις περιπτώσεις που το δικαστήριο θα αποφασίζει αν θα συνεχίσει ο υποχρεωτικός περιορισμός ασθενούς σε ψυχιατρικό ίδρυμα αυτή θα πρέπει να έχει πρόσβαση σε έκθεση ανεξάρτητου ψυχίατρου.

  13. Αναφορικά με τη μεταχείριση των φυλακισμένων που είναι ψυχικά πάσχοντες, η επιτροπή εισηγείται την ίδρυση επιπρόσθετου κέντρου για τέτοιους ασθενείς. Στην απάντηση της κυβέρνησης αναφέρεται ότι το αρμόδιο υπουργείο εξέτασε πέρσι το ενδεχόμενο ίδρυσης ενός ειδικού κέντρου για τέτοιες περιπτώσεις. Πώς εξελίσσονται αυτά τα σχέδια;»
