_id: 23.06.011.01.429_430
_position_on_page: 430
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_429.htm
by:
- mp_id: perdikis-giorgos
date: '2017-01-20'
heading: Ερώτηση με αρ. 23.06.011.01.429, ημερομηνίας 20 Ιανουαρίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.429
text: |-
  «Στην έκθεση της Ανεξάρτητης Επιτροπής Εμπειρογνωμόνων, που διορίστηκε από τον Πρόεδρο της Δημοκρατίας για την πρόσφατη πυρκαγιά στη Σολέα, υπάρχει η εισήγηση για αποσύνδεση των προσλήψεων δασοπυροσβεστών και αγροπυροσβεστών από τις προσλήψεις έκτακτων εργατών ή εργατών αορίστου χρόνου. Όπως σημειώνει η επιτροπή, η διευθέτηση αυτή έχει πολλά πλεονεκτήματα, αφού το Τμήμα Δασών θα στελεχωθεί με μόνιμο προσωπικό, που θα μπορεί να είναι σε επιφυλακή ανά πάσα στιγμή, θα είναι πιο επαγγελματικό, πιο ομοιογενές και συνεπώς πιο λειτουργικό. Επιπρόσθετα, η διευθέτηση αυτή δε φαίνεται να προκαλεί κανένα οικονομικό κόστος για το κράτος, καθότι μετά την απόλυσή τους οι δασοπυροσβέστες λαμβάνουν επίδομα ανεργίας, το οποίο έχει το ίδιο ύψος με τις μηνιαίες τους απολαβές, στην περίπτωση που εργοδοτούνταν ως μόνιμο προσωπικό. Σημειώνεται δε ότι κατά τη χειμερινή περίοδο το Τμήμα Δασών προβαίνει στην αγορά υπηρεσιών ή στην πρόσληψη άλλων έκτακτων εργατών για εκτέλεση προγραμματιζόμενων και προϋπολογιζόμενων έργων, που θα μπορούν να εκτελούν οι δασοπυροσβέστες ως μόνιμο προσωπικό.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να εξετάσει την πιο πάνω πρόταση.»
