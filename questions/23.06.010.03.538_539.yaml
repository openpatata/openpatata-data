_id: 23.06.010.03.538_539
_position_on_page: 539
_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_538.htm
by:
- Περδίκης Γιώργος
date: '2014-03-11'
heading: Ερώτηση με αρ. 23.06.010.03.538, ημερομηνίας 11 Μαρτίου 2014, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.538
text: |-
  «Από παλαιότερη απάντηση του πρώην Υπουργού Γεωργίας, Φυσικών Πόρων και Περιβάλλοντος κ. Σοφοκλή Αλετράρη σε ερώτησή μου με αρ. 23.06.010.01.793, αναφορικά με την κατασκευή τελεφερίκ που να ενώνει την κορυφή του Τροόδους με το χωριό Αμίαντος, πληροφορήθηκα ότι στα πλαίσια των εργασιών αποκατάστασης και αναδάσωσης του χώρου του μεταλλείου Αμιάντου άρχισε η εκπόνηση γενικού σχεδίου αξιοποίησης (master plan) του χώρου του μεταλλείου Αμιάντου. Σύμφωνα με την απάντηση του υπουργού, μια πιθανή χρήση που έχει καταγραφεί, η οποία θα εξεταστεί και θα αξιολογηθεί στα πλαίσια της εκπόνησης του γενικού σχεδίου αξιοποίησης του χώρου του μεταλλείου Αμιάντου, είναι η δημιουργία τελεφερίκ που θα έχει αφετηρία την κοινότητα Αμιάντου, θα έχει ενδιάμεσο σταθμό στο μεταλλείο και θα καταλήγει στο Τρόοδος. Στην απάντησή του ο υπουργός επισήμανε ότι η δημιουργία τελεφερίκ βρισκόταν ακόμα στο στάδιο της ιδέας και το υπουργείο ανέμενε πρώτα να υποβληθούν οι προτάσεις του γενικού σχεδίου αξιοποίησης του χώρου του μεταλλείου (αρχές του 2014), που θα περιλάμβαναν οικονομική αξιολόγηση και προτάσεις για πιθανούς τρόπους χρηματοδότησης για όλες τις προτεινόμενες χρήσεις, και στη συνέχεια θα αποφάσιζε αν θα προωθούσε και με ποιους τρόπους την υλοποίηση του συγκεκριμένου έργου.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο έχει αποφασιστεί η προώθηση της κατασκευής τελεφερίκ που να ενώνει την κορυφή του Τροόδους με το χωριό Αμίαντος, καθώς και αν έχουν εξευρεθεί πιθανοί τρόποι χρηματοδότησης του εν λόγω έργου.»
