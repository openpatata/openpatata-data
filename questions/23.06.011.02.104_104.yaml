_id: 23.06.011.02.104_104
_position_on_page: 104
_sources:
- http://www2.parliament.cy/parliamentgr/008_02/chronological/008_02_IAB.htm
answers:
- http://www2.parliament.cy/parliamentgr/008_3h/23_06_011_02_104.htm
by:
- mp_id: perdikis-giorgos
date: '2017-09-04'
heading: Ερώτηση με αρ. 23.06.011.02.104, ημερομηνίας 4 Σεπτεμβρίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.104
text: |-
  «Έχω πληροφορηθεί ότι εκτελούνται πτήσεις από αεροσκάφη ουκρανικού νηολογίου και της ουκρανικής εταιρείας “Atlasjet Airlines Ukraine” από και προς το παράνομο αεροδρόμιο της Τύμπου. Το γεγονός αποκαλύφθηκε, όταν αεροπλάνο της εν λόγω εταιρείας τέθηκε σε κίνδυνο πέφτοντας σε χαλαζοθύελλα, καθώς εκτελούσε δρομολόγιο από το αεροδρόμιο της Κωνσταντινούπολης προς το παράνομο αεροδρόμιο της Τύμπου. Ειδικότερα, το ουκρανικό αεροπλάνο ξεκίνησε με πρώτο σκέλος της πτήσης από το Χάρκοβo της Ουκρανίας προς το αεροδρόμιο της Κωνσταντινούπολης, με κωδικούς πτήσης της ουκρανικής εταιρείας, και από εκεί συνέχισε προς το παράνομο αεροδρόμιο της Τύμπου, με κωδικούς πτήσης της τουρκικής μητρικής εταιρείας. Σύμφωνα με τις πληροφορίες, το αεροσκάφος είναι Airbus A320, με ουκρανικό νηολόγιο UR-AJC, και ανήκει στην ουκρανική αεροπορική εταιρεία “Atlasjet Airlines Ukraine”, που είναι εγγεγραμμένη και αδειοδοτημένη από τις αρχές πολιτικής αεροπορίας της Ουκρανίας. Πρόκειται για αεροπορική εταιρεία θυγατρική της Atlasjet Airlines Τουρκίας, ωστόσο αυτό δε διαφοροποιεί το γεγονός ότι με την πτήση KK-1010 από την Κωνσταντινούπολη προς το παράνομο αεροδρόμιο της Τύμπου παραβιάστηκαν από την Ουκρανία οι κανονισμοί του Διεθνούς Οργανισμού Πολιτικής Αεροπορίας σε σχέση με την απαγόρευση πτήσεων προς το παράνομο αεροδρόμιο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων τα εξής:

  1. Αν έχουν γίνει διαβήματα προς τις ουκρανικές αρχές σχετικά με το περιστατικό και, εάν ναι, ποια ήταν η απάντησή τους.

  2. Αν υπάρχουν και άλλες ξένες εταιρείες οι οποίες χρησιμοποιούν το παράνομο αεροδρόμιο της Τύμπου.»
