_id: 23.06.008.02.209_209
_position_on_page: 209
_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_209.htm
by:
- Περδίκης Γιώργος
date: '2003-01-31'
heading: Ερώτηση με αρ. 23.06.008.02.209 που υποβλήθηκε από το βουλευτή εκλογικής
  περιφέρειας Λευκωσίας κ. Γιώργο Περδίκη την 31η Ιανουαρίου 2003
identifier: 23.06.008.02.209
text: |-
  «Έχω πληροφορηθεί ότι ο νόμος που προνοεί για την περίθαλψη τοξικομανών ανηλίκων και καταδικασθέντων προσώπων σε κέντρα αποτοξίνωσης και απεξάρτησης (Ν. 57(Ι)/1992) δεν έχει εφαρμοστεί. Συγκεκριμένα, το άρθρο 5 του πιο πάνω νόμου παρέχει το δικαίωμα στο νόμιμο κηδεμόνα ανήλικου χρήστη να αιτηθεί στο δικαστήριο για έκδοση διατάγματος περίθαλψης ανήλικου τοξικομανούς σε κέντρο αποτοξίνωσης και απεξάρτησης. Επιπλέον, με βάση το άρθρο 9 του ίδιου νόμου, παρέχεται το δικαίωμα σε πρόσωπο το οποίο καταδικάστηκε σε φυλάκιση ή εκτίει ποινή φυλάκισης και χρήζει θεραπευτικής αγωγής που παρέχεται καλύτερα και αποτελεσματικότερα σε κέντρο αποτοξίνωσης και απεξάρτησης να αιτηθεί σε δικαστήριο, μέσω του διευθυντή των Φυλακών, την έκδοση διατάγματος μεταφοράς του σε κέντρο αποτοξίνωσης και απεξάρτησης.

  Παρακαλείται το αρμόδιο υπουργείο να ενημερώσει τη Βουλή των Αντιπροσώπων για τους λόγους της μη εφαρμογής των προνοιών του περί Περίθαλψης και Μεταχείρισης Τοξικομανών Νόμου του 1992 και γιατί δεν έχουν εκδοθεί οι Κανονισμοί που προνοεί το άρθρο 3 του ίδιου νόμου.»
