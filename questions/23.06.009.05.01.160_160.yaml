_id: 23.06.009.05.01.160_160
_position_on_page: 160
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01_160.htm
by:
- mp_id: perdikis-giorgos
date: '2010-09-10'
heading: Ερώτηση με αρ. 23.06.009.05.01.160, ημερομηνίας 10 Σεπτεμβρίου 2010, του
  βουλευτή εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.160
text: |-
  «Έχω πληροφορηθεί ότι, παρά τη μέχρι σήμερα εντύπωση ότι το πουλί “κλόκκαρος” (Corvus corax) έχει εξαφανιστεί από το νησί μας, πρόσφατα εντοπίστηκαν τέσσερα ζευγάρια από αυτό το είδος κορακοειδών, το οποίο κάποτε ήταν ιδιαίτερα διαδεδομένο στην Κύπρο. Ο κλόκκαρος είναι ένα ολόμαυρο πουλί, το μεγαλύτερο μέλος της οικογένειας των κορακοειδών, με άνοιγμα φτερούγων που μπορεί να φθάνει μέχρι και εκατό τριάντα εκατοστά. Είναι μονογαμικό πουλί και τρέφεται κυρίως με ψοφίμια. Όπως και για τους γύπες, η επιβίωση του είδους είναι ιδιαίτερα προβληματική, αφού η σύγχρονη μορφή της σταβλισμένης κτηνοτροφίας και τα μέτρα ορθής υγειονομικής πρακτικής έχουν περιορίσει στο ελάχιστο την παρουσία νεκρών ζώων στην ύπαιθρο. Τα μεγάλα αυτά πτωματοφάγα πουλιά λιμοκτονούν και απειλούνται από την ανεξέλεγκτη χρήση δηλητηριασμένων δολωμάτων.

  Είναι προφανές ότι η προστασία του είδους με τα κατάλληλα ρυθμιστικά μέτρα και η ενημέρωση του κοινού είναι απαραίτητες, εάν ως πολιτεία επιθυμούμε να διατηρήσουμε το είδος αυτό στο νησί μας.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν υπάρχει τέτοια απόφαση από πλευράς πολιτείας και πώς υλοποιούνται μέτρα προστασίας των κλοκκάρων.»
