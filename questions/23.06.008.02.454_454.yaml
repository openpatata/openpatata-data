_id: 23.06.008.02.454_454
_position_on_page: 454
_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_454.htm
by:
- mp_id: mavrou-eleni
date: '2003-07-08'
heading: Ερώτηση με αρ. 23.06.008.02.454 που υποβλήθηκε από τη βουλευτή εκλογικής
  περιφέρειας Λευκωσίας κ. Ελένη Μαύρου στις 8 Ιουλίου 2003
identifier: 23.06.008.02.454
text: |-
  «Σε πρόσφατη επίσκεψή μου στον Άγιο Δομέτιο διαπίστωσα τη σημαντική καθυστέρηση που παρατηρείται στη διεκπεραίωση των έργων διαπλάτυνσης της λεωφόρου Γρηγόρη Αυξεντίου και κατασκευής πεζοδρόμων στο ιστορικό κέντρο του προαστίου. Η καθυστέρηση έχει προκαλέσει μεγάλη ταλαιπωρία στους κατοίκους. Οι κατοικίες αρκετών κατοίκων της περιοχής παραμένουν χωρίς πρόσβαση εδώ και οκτώ μήνες, ενώ πολλά καταστήματα απομονώθηκαν λόγω του κλειστού δρόμου, με αρνητικές επιπτώσεις στην εμπορική τους δραστηριότητα.

  Από τα στοιχεία που μου δόθηκαν προκύπτουν τα ακόλουθα ερωτήματα:

  1. Πώς διασφαλίζεται ότι ένας εργοληπτικός οίκος που αναλαμβάνει ένα έργο είναι και σε θέση να το εκτελέσει (με το προσωπικό, τα μηχανήματα κ.λπ. που διαθέτει);

  2. Πώς διασφαλίζεται το δημόσιο, όταν σε έργα αξίας εκατομμυρίων λιρών το πρόστιμο για καθυστερήσεις του εργοληπτικού οίκου ανέρχεται π.χ. στις £100 ημερησίως;

  3. Τηρείται μητρώο εργοληπτών με παρατηρήσεις για την ποιότητα των έργων που παραδίδουν και τη συνέπειά τους;

  4. Στον προγραμματισμό ενός έργου περιλαμβάνεται η συνεννόηση και ο συντονισμός με σχετικές υπηρεσίες (π.χ. με την υδατοπρομήθεια, την ΑΗΚ κ.ά.);

  5. Τι είδους έλεγχος γίνεται από την αρμόδια υπηρεσία για τα υλικά που χρησιμοποιούνται και τον τρόπο διεκπεραίωσης ενός έργου;

  Πέραν των πιο πάνω, παρακαλείται το αρμόδιο υπουργείο να ενημερώσει τη Βουλή των Αντιπροσώπων για τα μέτρα που προτίθεται να λάβει, ώστε να διασφαλίζεται η λιγότερη δυνατή ταλαιπωρία του κοινού και, παράλληλα, να μη γίνεται σπατάλη δημόσιου χρήματος.»
