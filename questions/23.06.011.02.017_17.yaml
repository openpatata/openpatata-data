_id: 23.06.011.02.017_17
_position_on_page: 17
_sources:
- http://www2.parliament.cy/parliamentgr/008_02/chronological/008_02_IAB.htm
answers: []
by:
- mp_id: perdikis-giorgos
date: '2017-07-28'
heading: Ερώτηση με αρ. 23.06.011.02.017, ημερομηνίας 28 Ιουλίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.017
text: |-
  «Έχω πληροφορηθεί ότι σχετικά με τη μετακίνηση των 4 000 και πέραν τόνων μεταχειρισμένων ελαστικών από το χώρο των Λατομείων Λατούρος, ο οποίος βρίσκεται στη Βιομηχανική Περιοχή Ιδαλίου στον αδειοδοτημένο χώρο της Τσιμεντοποιείας Βασιλικού, θα χρειαστεί κονδύλι ύψους γύρω στις €250.000. Το κόστος της μεταφοράς έπειτα από παρέμβαση του Προέδρου της Δημοκρατίας θα αναλάβει το κράτος.

  Ωστόσο, κάτι τέτοιο φαίνεται να αντίκειται στη νομοθετική πρόνοια “ο ρυπαίνων πληρώνει”, αφού ιδιωτική εταιρεία έχει πληρωθεί για τη συλλογή των υπό αναφορά ελαστικών και είχε ως υποχρέωσή της τη μετακίνησή τους σε ασφαλή χώρο μέχρι τη διαχείρισή τους ως εναλλακτικό καύσιμο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για ποιο λόγο θα αναγκαστούν οι Κύπριοι φορολογούμενοι να πληρώσουν το ποσό μεταφοράς και διαχείρισης των υπό αναφορά ελαστικών, τη στιγμή που την ευθύνη πρέπει να αναλάβει η εταιρεία η οποία ήταν υπεύθυνη για τη συλλογή και ασφαλή διαχείρισή τους.»
