_position_on_page: 76
_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_425.htm
by:
- Χαραλαμπίδου Ειρήνη
date: '2015-02-12'
heading: Ερώτηση με αρ. 23.06.010.04.425, ημερομηνίας 12 Φεβρουαρίου 2015, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.04.425
text: |-
  «Ο Υπουργός Οικονομικών, σε απαντητικές επιστολές του, ημερομηνίας 28 Ιανουαρίου και 18 Σεπτεμβρίου 2013, όσον αφορά στην ερώτησή μου με αρ. 23.06.010.02.287 (Κατάλογος με τα ονόματα Κυπρίων καταθετών στην Τράπεζα HSBC της Γενεύης-Λίστα Λαγκάρντ), ημερομηνίας 9 Νοεμβρίου 2012, μας ενημέρωνε ότι το Υπουργείο Οικονομικών, μέσω του Υπουργείου Εξωτερικών της Κυπριακής Δημοκρατίας, είχε αναθέσει στον πρέσβη της Κύπρου στη Γαλλία να προβεί στις δέουσες ενέργειες για εξασφάλιση του εν λόγω καταλόγου. Μάλιστα, επεσήμανε ότι η γαλλική πλευρά είχε πει στον πρέσβη μας πως θα αντιμετωπίσει θετικά το αίτημά μας, “λαμβάνοντας υπόψη πως η επεξεργασία των δεδομένων θα χρειαστεί κάποιο χρόνο”. Αυτό έγινε το Φεβρουάριο του 2013.

  Το Μάρτιο του 2013, μέσω επιστολής προς το αρμόδιο άτομο στο Υπουργείο Οικονομικών της Γαλλίας, το οποίο είχε υποδειχθεί στον πρέσβη μας, είχε εκφρασθεί η πρόθεση του Υπουργείου Οικονομικών της Κυπριακής Δημοκρατίας για άμεσο χειρισμό του θέματος.

  Από το Μάρτιο του 2013 μέχρι σήμερα ουδεμία ενημέρωση είχαμε και τίθεται το ερώτημα ως προς τις ενέργειες στις οποίες έχει προβεί ο αρμόδιος υπουργός στο διάστημα των τελευταίων δύο χρόνων, προκειμένου να εξασφαλίσει τη λίστα Λαγκάρντ.»
