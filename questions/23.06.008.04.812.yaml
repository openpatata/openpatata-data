_sources:
- http://www2.parliament.cy/parliamentgr/008_02/chronological/008_02_HD_3.htm
answers:
- http://www2.parliament.cy/parliamentgr/008_03b/23.06.008.04.812.htm
by:
- Μιχαηλίδης Ντίνος
date: '2005-04-15'
heading: Ερώτηση με αρ. 23.06.008.04.812, ημερομηνίας 15 Απριλίου 2005, του βουλευτή
  εκλογικής περιφέρειας Λεμεσού κ. Ντίνου Μιχαηλίδη
identifier: 23.06.008.04.812
text: |-
  «Αποτελεί κοινή διαπίστωση, που δεν μπορεί να αμφισβητηθεί από κανέναν, ότι τα τελευταία χρόνια έχουν γίνει τεράστια έργα υποδομής στην ύπαιθρο και έχουν επιλυθεί πολλά προβλήματα στην προσπάθεια καταπολέμησης της αστυφιλίας και της καλυτέρευσης της ποιότητας ζωής. Μεγάλα προβλήματα, όπως το υδατικό, συγκοινωνιακό, το μεγάλο θέμα της ηλεκτρικής ενέργειας κ.ά., αποτελούν για την ύπαιθρο θλιβερό παρελθόν και η επίλυσή τους συνέβαλε ιδιαίτερα στην παραμονή των κατοίκων στις κοινότητες και στις περιουσίες τους. Βασικός στόχος της εκάστοτε κυβέρνησης αποτελεί πάντα η εξεύρεση τρόπων καταπολέμησης της αστυφιλίας με την επιστροφή αυτών που έφυγαν, αλλά και την παραμονή αυτών που ζουν ακόμη στην ύπαιθρο.

  Δύο από τα βασικά προβλήματα η επίλυση των οποίων προσφέρεται στην πράξη και γίνεται αποδεκτή με ιδιαίτερη ανακούφιση από τους κατοίκους της υπαίθρου, γιατί ικανοποιεί τις οικογενειακές ανάγκες ιδιαίτερα των νεαρών ζευγαριών, είναι και εκείνα του διαχωρισμού των οικοπέδων και της επέκτασης και χαλάρωσης των πολεοδομικών ζωνών και περιοχών στην ύπαιθρο, ιδιαίτερα στις πολύ πλησίον περιοχές της κάθε κοινότητας.

  Έχουμε την άποψη ότι η επιλεκτική τακτική του διαχωρισμού οικοπέδων σε χαλίτικη γη θα πρέπει να διαφοροποιηθεί με την υιοθέτηση μιας περισσότερο προληπτικής πολιτικής, παρά της θεραπευτικής πολιτικής που εφαρμόζεται μέχρι σήμερα.

  Με την προληπτική αυτή πολιτική η κάθε κοινότητα θα γνωρίζει, προτού προκύψει πιεστική ανάγκη, ότι, στην περίπτωση που χρειαστεί, θα υπάρχει στη διάθεση των κατοίκων συγκεκριμένη δυνατότητα, ώστε να μη μεριμνούν για τη στέγασή τους σε περιοχές μακράν της κοινότητας. Παρόμοια προληπτική πολιτική θα μπορεί να χαραχθεί με υιοθέτηση και εξαγγελία μιας πλέον ευέλικτης πολεοδομικής διαδικασίας, ώστε ο κάθε οικογενειάρχης που ζει στην ύπαιθρο και είναι ιδιοκτήτης μικρού οικοπεδοποιημένου τεμαχίου να γνωρίζει ότι η αρμόδια αρχή θα εξετάσει με ιδιαίτερη προσοχή, αλλά και ενδιαφέρον την ικανοποίηση του αιτήματός του για ανέγερση κατοικίας για στεγαστικούς σκοπούς μελών της οικογένειάς του, όταν το τεμάχιο αυτό δεν προσφέρεται και δεν ικανοποιεί τις άμεσες οικογενειακές του ανάγκες, ιδιαίτερα για τη στέγαση των μελών της οικογένειάς του. Παράλληλα, η κυβέρνηση θα πρέπει να υιοθετήσει αποτρεπτική πολιτική για οικοπεδοποίηση των περιοχών πλησίον των πόλεων, έτσι ώστε η αναζήτηση οικοπέδων, ιδιαίτερα από τα νεαρά ζευγάρια, για στέγαση μακριά από τις κοινότητές τους να παύσει να αποτελεί υπαλλακτική λύση στο πρόβλημα.

  Με βάση τα ανωτέρω, παρακαλείται το αρμόδιο υπουργείο να πληροφορήσει τη Βουλή των Αντιπροσώπων αν προτίθεται να διαφοροποιήσει τη μέχρι σήμερα υφιστάμενη πολιτική του για τα πιο πάνω θέματα, μετατρέποντας τη μέχρι τώρα πολιτική που από χρόνια ακολουθεί η κυβέρνηση από θεραπευτική σε προληπτική, ώστε οι κοινότητες της υπαίθρου να γνωρίζουν ότι, σε κάθε περίπτωση που θα χρειαστεί, θα υπάρχει δυνατότητα για στέγαση ιδιαίτερα των νεαρών ζευγαριών της κοινότητας είτε με το διαχωρισμό οικοπέδων είτε με πολεοδομική χαλάρωση.»
