answers: []
by:
- Περδίκης Γιώργος
date: '2010-10-05'
heading: Ερώτηση με αρ. 23.06.009.05.01.244, ημερομηνίας 5 Οκτωβρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.244
text: |-
  «Έχω πληροφορηθεί ότι σε δώδεκα από τις είκοσι επτά χώρες μέλη της Ευρωπαϊκής Ένωσης έχει καθοριστεί ως οριακή τιμή για τα αιωρούμενα σωματίδια με διάμετρο μικρότερη των 2,5 μm τα 25 μg/m3. Υπενθυμίζεται ότι η Κύπρος αντιμετωπίζει πολύ μεγάλο πρόβλημα με την ατμοσφαιρική ρύπανση από τα αιωρούμενα σωματίδια (PM10), αφού σημειώνονται σημαντικές υπερβάσεις. Ένα σημαντικό ποσοστό των PM10 -γύρω στο 60%- προέρχεται, σύμφωνα με τις μετρήσεις, από PM 2,5 σωματίδια. Τα PM 2,5 είναι τα πλέον επικίνδυνα αιωρούμενα σωματίδια, αφού με την αναπνοή εισέρχονται στους πνεύμονες και μέσω των κυψελίδων μεταφέρονται στις αρτηρίες προκαλώντας σοβαρά προβλήματα υγείας. Τα αιωρούμενα σωματίδια PM 2,5 θεωρούνται ως ο πραγματικός φονιάς που προκαλεί η ατμοσφαιρική ρύπανση, αφού, σύμφωνα με πρόσφατη μελέτη του Ευρωπαϊκού Γραφείου Περιβάλλοντος, υπολογίζεται ότι 455 000 Ευρωπαίοι πολίτες βρίσκουν πρόωρο θάνατο από ασθένειες που σχετίζονται με την αναπνοή των PM 2,5.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η Κύπρος συμπεριλαμβάνεται στις δώδεκα χώρες της Ευρωπαϊκής Ένωσης που έχουν θεσπίσει όριο για τα PM 2,5 και ποιες είναι οι ενέργειες που γίνονται για την αντιμετώπιση αυτής της φονικής ρύπανσης.»
