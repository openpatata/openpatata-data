_id: 23.06.011.01.904_902
_position_on_page: 902
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-06-02'
heading: Ερώτηση με αρ. 23.06.011.01.904, ημερομηνίας 2 Ιουνίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.904
text: |-
  «Έχω πληροφορηθεί ότι σε κοντινή απόσταση από το χώρο όπου είναι ενταφιασμένη η χημική ουσία “Ασκαρέλ” έχει κατασκευαστεί λίμνη για την κατακράτηση των ομβρίων υδάτων από το Συμβούλιο Αποχετεύσεων Λεμεσού-Αμαθούντος (ΣΑΛΑ). Στην ίδια περιοχή προγραμματίζεται η κατασκευή από το ΣΑΛΑ και δεύτερης δεξαμενής για διοχέτευση του νερού τριτοβάθμιας επεξεργασίας. Σε πρόσφατη συνάντησή μου με το δήμαρχο Κάτω Πολεμιδιών διατυπώθηκαν ανησυχίες για το ενδεχόμενο επηρεασμού των νερών της δεξαμενής ή, αντίστροφα, των υπόγειων νερών από την αποθηκευμένη ποσότητα του Ασκαρέλ.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα εξής:
  1. Εξακολουθεί, παρά τις ανακαλύψεις και τις τεχνολογικές εξελίξεις, να είναι προτιμητέα η λύση της παραμονής των επικίνδυνων υλικών μέσα στο έδαφος από τη λύση της εξαγωγής και μεταφοράς τους στο εξωτερικό;
  2. Ποιες είναι οι διαχρονικές και πρόσφατες ενδείξεις στις περιμετρικές γεωτρήσεις ελέγχου των πιθανών επιπτώσεων στα υπόγεια νερά και στο έδαφος από την αποθήκευση του Ασκαρέλ;
  3. Έχουν μελετηθεί οι πιθανές αμφίδρομες επιπτώσεις από την κατασκευή δύο έργων του ΣΑΛΑ δίπλα από τον “τάφο” του Ασκαρέλ στη Λεμεσό;»
