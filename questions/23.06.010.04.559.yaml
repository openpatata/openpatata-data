answers:
- http://www2.parliament.cy/parliamentgr/008_3g/23_06_010_04_559.htm
by:
- Περδίκης Γιώργος
date: '2015-05-12'
heading: Ερώτηση με αρ. 23.06.010.04.559, ημερομηνίας 12 Μαΐου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.559
text: |-
  «Η Ευρωπαϊκή Επιτροπή ζήτησε από την Κύπρο να τηρεί τους κανόνες και τις Οδηγίες της επιτροπής για τη διατήρηση των φυσικών οικοτόπων και της άγριας πανίδας. Σύμφωνα με την Οδηγία για τους οικοτόπους, όλα τα έργα τα οποία ενδέχεται να έχουν σημαντικές επιπτώσεις σε περιοχή του δικτύου “Natura 2000” πρέπει να υποβάλλονται σε μελέτη εκτίμησης των επιπτώσεών τους στην περιοχή. Αυτό δεν έχει γίνει για το αναπτυξιακό έργο που έχει ήδη ξεκινήσει στην περιοχή της λίμνης της Πόλης Χρυσοχούς, η οποία ανήκει στο δίκτυο “Natura 2000” και περιλαμβάνει δύο γήπεδα γκολφ και υποδομές στήριξής τους. Η Ευρωπαϊκή Επιτροπή έστειλε στην Κύπρο προειδοποιητική επιστολή στις 11 Ιουλίου 2014. Δεδομένου ότι η Κυπριακή Δημοκρατία έχει εγκρίνει το σχέδιο χωρίς να έχει διεξαχθεί κατάλληλη μελέτη εκτίμησης των επιπτώσεών του στην περιοχή “Natura 2000”, η Ευρωπαϊκή Επιτροπή έχει στείλει πρόσφατα, όπως έχω πληροφορηθεί, και αιτιολογημένη γνώμη. Αν η Κύπρος δεν προβεί σε ενέργειες εντός δύο μηνών, η επιτροπή μπορεί να παραπέμψει το ζήτημα στο Δικαστήριο της Ευρωπαϊκής Ένωσης.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η Κυπριακή Δημοκρατία έχει απαντήσει με επιστολή της στην αιτιολογημένη γνώμη που έχει αποστείλει η Ευρωπαϊκή Επιτροπή, μέχρι πότε είναι το χρονικό περιθώριο εντός του οποίου πρέπει να αποσταλεί απάντηση και πώς προτίθεται η Κυπριακή Δημοκρατία να χειριστεί το θέμα, σε περίπτωση που η Ευρωπαϊκή Επιτροπή αποφασίσει να παραπέμψει το ζήτημα στο Δικαστήριο της Ευρωπαϊκής Ένωσης.»
