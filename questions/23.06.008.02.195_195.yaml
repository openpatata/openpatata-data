_id: 23.06.008.02.195_195
_position_on_page: 195
_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_195.htm
by:
- Γιάγκου Κίκης
date: '2003-01-21'
heading: Ερώτηση με αρ. 23.06.008.02.195 που υποβλήθηκε από το βουλευτή εκλογικής
  περιφέρειας Αμμοχώστου κ. Κίκη Γιάγκου την 21η Ιανουαρίου 2003
identifier: 23.06.008.02.195
text: |-
  «Οι ζωικές ασθένειες θερίζουν κυριολεκτικά τα ζώα μας. Κοπάδια το ένα μετά το άλλο οδηγούνται στη σφαγή, σε μια απέλπιδα προσπάθεια να αναχαιτιστούν οι ζωικές ασθένειες που απειλούν με αφανισμό τόσο τους κτηνοτρόφους μας όσο και τα ζώα τους.

  Σε χρόνο ανύποπτο έκρουα τον κώδωνα του κινδύνου και καλούσα τους αρμοδίους να αφυπνισθούν και να λάβουν τα αναγκαία μέτρα. Η αδιαφορία τους ήταν μεγάλη και στην προσπάθειά τους να εξυπηρετήσουν συμφέροντα κατέστρεψαν την κτηνοτροφία του τόπου.

  Πρέπει να ενθυμείσθε ότι με κυβερνητική άδεια μεταφέρθηκε στις ελεύθερες περιοχές ολόκληρο κοπάδι από αιγοπρόβατα από μη ελεγχόμενη περιοχή από τις Κτηνιατρικές Υπηρεσίες.

  Κοπάδι από αιγοπρόβατα που κατασχέθηκε από την αστυνομία ως τεκμήριο της μεταφοράς του στις ελεύθερες περιοχές από τα κατεχόμενα πωλήθηκε σε δημόσιο πλειστηριασμό.

  Τέλος, το ανεξέλεγκτο λαθρεμπόριο ζώων από τα κατεχόμενα συνέβαλε στη δεινή κατάσταση στην οποία βρίσκεται σήμερα η κτηνοτροφία μας.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τα μέτρα που προτίθεται να λάβει για τη σωτηρία της κτηνοτροφίας.»
