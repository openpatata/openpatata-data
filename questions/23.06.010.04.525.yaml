_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_525.htm
by:
- Περδίκης Γιώργος
date: '2015-04-15'
heading: Ερώτηση με αρ. 23.06.010.04.525, ημερομηνίας 15 Απριλίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.525
text: |-
  «Έχω γίνει αποδέκτης καταγγελιών από πολίτες αναφορικά με κυνηγούς οι οποίοι κυνηγούν εντός κατοικημένων περιοχών και σε περιοχές όπου βρίσκονται μεμονωμένες κατοικίες. Οι πολίτες μού εξέφρασαν τις ανησυχίες τους για τη σωματική ακεραιότητα των ιδίων, αλλά και των οικογενειών τους. Σύμφωνα με τον περί Προστασίας και Διαχείρισης ’γριων Πτηνών και Θηραμάτων Νόμο και συγκεκριμένα το άρθρο 50 αυτού, το Υπουργικό Συμβούλιο, με διάταγμα που δημοσιεύεται στην Επίσημη Εφημερίδα της Δημοκρατίας, κηρύττει οποιαδήποτε περιοχή ως απαγορευμένη περιοχή κυνηγιού. Επιπλέον, απαγορευμένες περιοχές κυνηγιού είναι:

  1. Όλες οι αστικές περιοχές, οι τουριστικές εγκαταστάσεις και οι κατοικημένες περιοχές χωριών σε ακτίνα πεντακόσιων (500) μέτρων από τις παρυφές των οικιών τους ή των εγκαταστάσεών τους και οι περιοχές σε ακτίνα διακόσιων (200) μέτρων από μεμονωμένες οικίες,

  2. όλες οι στρατιωτικές εγκαταστάσεις και οι εγκαταστάσεις σε απόσταση τριακόσιων (300) μέτρων από αυτές και

  3. όλοι οι ιδιωτικοί περιφραγμένοι από τοίχους ή από μεταλλικό δίκτυο ή από άλλο υλικό περίφραξης ύψους μεγαλύτερου των εκατόν πενήντα (150) εκατοστών χώροι.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να λάβει, προκειμένου να διασφαλιστεί ότι οι κυνηγοί δεν εισέρχονται σε απαγορευμένες περιοχές κυνηγιού και ότι εφαρμόζουν τις πρόνοιες του πιο πάνω αναφερόμενου νόμου. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων για τον αριθμό των καταγγελιών που έχουν γίνει τα τελευταία τρία χρόνια, καθώς και τα πρόστιμα που επιβλήθηκαν σε κυνηγούς οι οποίοι παραβίασαν την πιο πάνω πρόνοια του νόμου που αφορά τις κατοικημένες περιοχές και μεμονωμένες κατοικίες.»
