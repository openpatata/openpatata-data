_id: 23.06.011.02.254_254
_position_on_page: 254
_sources:
- http://www2.parliament.cy/parliamentgr/008_02/chronological/008_02_IAB.htm
answers:
- http://www2.parliament.cy/parliamentgr/008_3h/23_06_011_02_254.htm
by:
- mp_id: perdikis-giorgos
date: '2017-11-08'
heading: Ερώτηση με αρ. 23.06.011.02.254, ημερομηνίας 8 Νοεμβρίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.254
text: |-
  «Έχω γίνει δέκτης καταγγελιών σχετικά με τις διαδικασίες που ακολουθήθηκαν για τα βελτιωτικά έργα που έγιναν στο Απεήτειο Γυμνάσιο Αγρού. Με παλαιότερη κοινοβουλευτική μου ερώτηση (αρ. 23.06.010.05.358) είχα αναφερθεί στα προβλήματα που αντιμετωπίζει το εν λόγω σχολείο και ανέφερα επίσης ότι έλαβα παράπονα σχετικά με τη μεγάλη καθυστέρηση που παρατηρούνταν στην ολοκλήρωση των αντισεισμικών έργων. Συγκεκριμένα, για επτά σχεδόν χρόνια στο γυμνάσιο εκτελούνταν αντισεισμικά έργα, με αποτέλεσμα να προκαλούνται συνεχώς προβλήματα και οχληρία.

  Με την απάντησή του, ημερομηνίας 18 Μαρτίου 2016, ο Υπουργός Παιδείας και Πολιτισμού κ. Κώστας Καδής με πληροφόρησε ότι η μεγάλη διάρκεια των εργασιών για την ολοκλήρωση των έργων οφειλόταν στη διακοπή συμβολαίου λόγω μη εκπλήρωσης των συμβατικών υποχρεώσεων από τον ανάδοχο. Το έργο στη συνέχεια ανατέθηκε σε άλλο εργολάβο και οι εργασίες πραγματοποιήθηκαν σύμφωνα με το χρονοδιάγραμμα.

  Πρόσφατα ωστόσο έγινα δέκτης καταγγελίας, σύμφωνα με την οποία ο πρώτος εργολάβος, ο οποίος πήρε την αρχική προσφορά από τις Τεχνικές Υπηρεσίες του Υπουργείου Παιδείας και Πολιτισμού, δεν υποχρεώθηκε να καταθέσει εγγυητική, με αποτέλεσμα να μείνουν απλήρωτοι όσοι εργάστηκαν εκεί, και στη συνέχεια διέφυγε στα κατεχόμενα. Επιπρόσθετα, υπάρχει καταγγελία η όποια αναφέρεται στο γεγονός ότι, ενώ από τις Τεχνικές Υπηρεσίες του Υπουργείου Παιδείας χρησιμοποιήθηκε κονδύλι που προοριζόταν για το γήπεδο του σχολείου, εντούτοις μέχρι στιγμής δεν έγιναν οποιαδήποτε έργα στο εν λόγω γήπεδο.
  Επίσης, σύμφωνα με τις καταγγελίες, τα έργα που πραγματοποιήθηκαν για τη βελτίωση του σχολείου έγιναν χωρίς να προηγηθεί στατική μελέτη και με υλικά τα οποία προήλθαν από τα κατεχόμενα.

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων αν έχει λάβει γνώση των υπό αναφορά καταγγελιών, αν τις έχει διερευνήσει, ποια η θέση του και σε ποιες ενέργειες προτίθεται να προβεί.»
