_id: 23.06.010.05.334_333
_position_on_page: 333
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_334.htm
by:
- mp_id: perdikis-giorgos
date: '2016-01-26'
heading: Ερώτηση με αρ. 23.06.010.05.334, ημερομηνίας 26 Ιανουαρίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.334
text: |-
  «Έχω πληροφορηθεί ότι ιδιώτης έχει εξασφαλίσει μίσθωση τουρκοκυπριακού τεμαχίου από τον Κηδεμόνα Τουρκοκυπριακών Περιουσιών και προγραμματίζει κατασκευή κατασκηνωτικού χώρου στην περιοχή “Λουτρά της Αφροδίτης”. Σύμφωνα με τις πληροφορίες μου, έχει ήδη υποβληθεί αίτηση, η οποία και εξετάζεται ήδη από τις αρμόδιες υπηρεσίες, παρά το γεγονός ότι το διαχειριστικό σχέδιο της περιοχής του δικτύου “Natura 2000” για τη χερσόνησο του Ακάμα βρίσκεται ακόμα υπό διαβούλευση και δεν έχει εγκριθεί από το Υπουργικό Συμβούλιο. Το αίτημα που έχει υποβληθεί εκ μέρους του ιδιώτη, όπως έχω πληροφορηθεί, περιλαμβάνει κατασκηνωτικό χώρο 60 θέσεων με 4 λυόμενα κτίρια.

  Δεδομένου ότι με τη λειτουργία του προτεινόμενου κατασκηνωτικού χώρου θα προκληθούν μη αναστρέψιμες αρνητικές περιβαλλοντικές επιπτώσεις εξαιτίας της ύπαρξης οικοτόπων και σπάνιων ειδών πανίδας και χλωρίδας, παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να προχωρήσει με την έγκριση του αιτήματος του ιδιώτη για δημιουργία κατασκηνωτικού χώρου, καθώς και αν έχει εκπονηθεί μελέτη περιβαλλοντικών επιπτώσεων.»
