answers:
- http://www2.parliament.cy/parliamentgr/008_03/23_06_008_02_220.htm
by:
- Κληρίδης Χρίστος
date: '2003-02-12'
heading: Ερώτηση με αρ. 23.06.008.02.220 που υποβλήθηκε από το βουλευτή εκλογικής
  περιφέρειας Λευκωσίας κ. Χρίστο Κληρίδη στις 12 Φεβρουαρίου 2003.
identifier: 23.06.008.02.220
text: |-
  «Αναφέρομαι στην έκθεση της Ευρωπαϊκής Επιτροπής, με ημερομηνία 9 Οκτωβρίου 2002, για την πρόοδο της Κύπρου σχετικά με την πορεία της προς την προσχώρηση. Στην έκθεση αναφέρονται τα ακόλουθα:

  1. Σύμφωνα με την έκθεση, μπορούν να γίνουν και άλλες βελτιώσεις στη λειτουργία των αγορών με τη διατήρηση των σχεδίων για τη φιλελευθεροποίηση των τομέων των τηλεπικοινωνιών, των αεροπορικών μεταφορών και των ταχυδρομικών υπηρεσιών. Η προσκόλληση στο δημοσιονομικό ενοποιημένο πρόγραμμα θα βοηθήσει στη μείωση του υφιστάμενου ελλείμματος του τρεχούμενου λογαριασμού.

  2. Όσον αφορά την τελωνειακή διοίκηση, χρειάζεται επειγόντως η υιοθέτηση της εκκρεμούσας νομοθεσίας προς επίτευξη της ευθυγράμμισης στη διαδικασία εισαγωγής και εξαγωγής, την προσωρινή εισαγωγή, τα πολιτιστικά αγαθά και τις διαδικαστικές πτυχές.

  3. Η Κύπρος πρέπει να επικεντρωθεί στην πλήρη φιλελευθεροποίηση της αγοράς τηλεπικοινωνιών εντείνοντας την υιοθέτηση του κεκτημένου και την εγκαθίδρυση Γραφείου Ελεγκτή.

  4. Στο κεφάλαιο των μεταφορών και ειδικά στον τομέα της αεροπορίας αναμένεται η εναρμόνιση κάποιας νομοθεσίας. Οι προσπάθειες στον τομέα των θαλάσσιων μεταφορών πρέπει να συνεχιστούν.

  Παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τα μέτρα που έχει λάβει ή προτίθεται να λάβει αναφορικά με τα πιο πάνω θέματα.»
