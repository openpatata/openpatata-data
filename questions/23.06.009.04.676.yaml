answers:
- http://www2.parliament.cy/parliamentgr/008_03d/23_06_009_04_676.htm
by:
- Περδίκης Γιώργος
date: '2010-01-05'
heading: Ερώτηση με αρ. 23.06.009.04.676, ημερομηνίας 5 Ιανουαρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.676
text: |-
  «Την παραμονή των Χριστουγέννων σημειώθηκε βλάβη στο σύστημα φωτισμού του διαύλου του αεροδρομίου Λάρνακας. Ως αποτέλεσμα, το αεροδρόμιο τέθηκε εκτός λειτουργίας για 24 ώρες με σοβαρές επιπτώσεις στην οικονομία και τον τουρισμό, η Κύπρος υπέστη διεθνή δυσφήμιση και πολλοί ταξιδιώτες έχουν ταλαιπωρηθεί αφάνταστα.

  Σύμφωνα με πληροφορίες που δημοσιεύτηκαν στον τύπο, στις αποθήκες του Τμήματος Πολιτικής Αεροπορίας βρίσκεται από το 1999 εφεδρικό “φορητό” σύστημα φωτισμού του διαύλου, το οποίο προορίζεται να χρησιμοποιείται σε ειδικές περιπτώσεις, όπως αυτή της νύκτας της 24ης Δεκεμβρίου, το οποίο όμως δε χρησιμοποιήθηκε.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει διερευνηθεί αυτή η καταγγελία και, εάν ισχύει, να δώσει τους λόγους της μη χρησιμοποίησης του εφεδρικού συστήματος.»
