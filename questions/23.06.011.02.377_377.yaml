_id: 23.06.011.02.377_377
_position_on_page: 377
_sources:
- http://www2.parliament.cy/parliamentgr/008_02/chronological/008_02_IAB.htm
answers: []
by:
- mp_id: perdikis-giorgos
date: '2018-02-12'
heading: Ερώτηση με αρ. 23.06.011.02.377, ημερομηνίας 12 Φεβρουαρίου 2018, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.377
text: |-
  «Έχω πληροφορηθεί ότι πρόσφατα η ελληνική πολιτεία τίμησε μετά θάνατον σε μία λαμπρή τελετή, στην παρουσία του Προέδρου της Ελληνικής Δημοκρατίας κ. Παυλόπουλου, του Προέδρου της Βουλής των Ελλήνων κ. Βούρτση και άλλων επισήμων, το Γάλλο φιλέλληνα Ροζέ Μιλλιέξ. Η εκδήλωση πραγματοποιήθηκε με την ευκαιρία της επανέκδοσης του μνημειώδους έργου του Ροζέ Μιλλιέξ “Φόρος Τιμής στην Ελλάδα 1940-1944”.

  Ο φιλέλληνας Ροζέ Μιλλιέξ (1913-2006), συγγραφέας, διδάσκων πανεπιστημίου και φιλόλογος, μέλος της Ακαδημίας Αθηνών, αντιστασιακός και αντιφασίστας, μετά από πλούσια δράση στην Ελλάδα και τη Γαλλία, μετατέθηκε το 1959 στην Κύπρο ως μορφωτικός ακόλουθος στη γαλλική πρεσβεία. Υπήρξε επίσης διευθυντής του Γαλλικού Μορφωτικού Κέντρου, που ο ίδιος ίδρυσε το 1960. Ο Ροζέ Μιλλιέξ έμεινε στην Κύπρο μέχρι και τη μετάθεσή του στην Ιταλία, το 1971, μετά από έντονες παρεμβάσεις της χούντας. Παρασημοφορήθηκε για τη φιλελληνική του δράση και την προσφορά του στα ελληνικά γράμματα και τους Έλληνες με το μετάλλιο του Τάγματος του Φοίνικα από την Ελληνική Δημοκρατία.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η σημαντική αυτή προσωπικότητα έχει τιμηθεί αναλόγως από την Κυπριακή Δημοκρατία.»
