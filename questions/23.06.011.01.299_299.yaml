_id: 23.06.011.01.299_299
_position_on_page: 299
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2016-11-07'
heading: Ερώτηση με αρ. 23.06.011.01.299, ημερομηνίας 7 Νοεμβρίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.299
text: |-
  «Έχω πληροφορηθεί ότι σε περιοχή παρά τη λίμνη Παραλιμνίου, η οποία έχει καθοριστεί ως μέρος του ευρωπαϊκού δικτύου οικοτόπων Natura 2000, έχει κατασκευαστεί και λειτουργεί τις τελευταίες μέρες πίστα για αγώνες μοτοσικλετιστών.

  Υπενθυμίζεται ότι, όταν πριν από λίγα χρόνια η συγκεκριμένη εγκατάσταση λειτουργούσε εντός του χώρου Natura 2000, είχαν γίνει διαβήματα από την Ευρωπαϊκή Επιτροπή προς την κυπριακή κυβέρνηση, με αποτέλεσμα να κατεδαφιστεί.

  Από τότε η Λέσχη Φίλων Μοτοσικλέτας Αμμοχώστου στερείται χώρων εξάσκησης, παρά τις επανειλημμένες της προσπάθειες για εξεύρεση χώρου. Παρά το γεγονός ότι έχει εκπονήσει σχετική χωροταξική και οικονομική μελέτη, καμία δημοτική αρχή της περιοχής δε συνεργάστηκε για τη δημιουργία της αναγκαίας υποδομής, η οποία, εάν πληρούσε τις κατάλληλες προδιαγραφές, θα μπορούσε να εξελιχθεί σε πόλο έλξης τουρισμού. Εξάλλου, κανένας δεν μπορεί να μη λάβει υπόψη τις θετικές επιπτώσεις που θα έχει η λειτουργία της πίστας αυτής, αφού θα δώσει την ευκαιρία σε μεγάλο αριθμό μοτοσικλετιστών να εξασκούνται σε ένα ασφαλή, για τους ίδιους αλλά και για το κοινό, χώρο.

  Λαμβάνοντας υπόψη τη σημασία αυτού του έργου και την ανάγκη να απομακρυνθεί η πίστα από την οικολογικά ευαίσθητη περιοχή της λίμνης Παραλιμνίου, παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τις ενέργειες στις οποίες θα προβεί, ώστε να βοηθηθεί η Λέσχη Φίλων Μοτοσικλέτας Αμμοχώστου και να αποκτήσει μόνιμη, νόμιμη και ασφαλή πίστα για την εξάσκηση των μοτοσικλετιστών και τη διεξαγωγή διεθνών αγώνων.»
