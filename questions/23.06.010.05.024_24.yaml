_position_on_page: 24
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_024.htm
by:
- Περδίκης Γιώργος
date: '2015-07-31'
heading: Ερώτηση με αρ. 23.06.010.05.024, ημερομηνίας 31ης Ιουλίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.024
text: |-
  «Έχω πληροφορηθεί για την προσβολή μεγάλου αριθμού ευκαλύπτων από έντομο που εμφανίστηκε φέτος για πρώτη φορά στην Κύπρο και προκαλεί νέκρωση των φύλλων και έντονη φυλλόπτωση. Σύμφωνα με τις πληροφορίες μου, σε άλλες χώρες έχει καταγραφεί ότι το συγκεκριμένο έντομο, που οι αρχικές εκτιμήσεις του Τμήματος Δασών και του Τμήματος Γεωργίας υποδηλώνουν ότι πρόκειται για το μυζητικό έντομο “ψύλλα του ευκαλύπτου” (glycaspis brimblecombei), προκάλεσε προβλήματα στις αχλαδιές και στις ελιές, επειδή δεν αντιμετωπίστηκε έγκαιρα. Όπως έχω ενημερωθεί, παρ’ όλο που είναι σχεδόν βέβαιη η ταυτότητα του εντόμου, έχουν σταλεί δείγματα σε εξειδικευμένο εργαστήρι του εξωτερικού για ταυτοποίηση και επιβεβαίωση.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα ακόλουθα:

  1. Έχει επιβεβαιωθεί η ταυτότητα του εντόμου που έχει προσβάλει μεγάλο αριθμό ευκαλύπτων στην Κύπρο;

  2. Ποια είναι τα μέτρα που λαμβάνονται για την καταπολέμησή του;

  3. Έχει παρατηρηθεί προσβολή και άλλων φυτών και δένδρων;

  4. Ποια μέτρα λαμβάνονται για την προστασία των ελιών και των αχλαδιών, που αποδεδειγμένα έχει καταγραφεί ότι προσβάλλονται από το εν λόγω έντομο;

  5. Σε ποιες περιοχές έχει παρατηρηθεί το πρόβλημα της προσβολής των ευκαλύπτων από το εν λόγω έντομο;»
