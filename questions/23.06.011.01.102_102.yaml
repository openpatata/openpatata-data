_id: 23.06.011.01.102_102
_position_on_page: 102
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_102.htm
by:
- mp_id: mylonas-pavlos
date: '2016-08-29'
heading: Ερώτηση με αρ. 23.06.011.01.102, ημερομηνίας 29 Αυγούστου 2016, του βουλευτή
  εκλογικής περιφέρειας Λεμεσού κ. Παύλου Μυλωνά
identifier: 23.06.011.01.102
text: |-
  «Σύμφωνα με τον περί Φόρου Προστιθέμενης Αξίας Νόμο, που ισχύει από την 1η Οκτωβρίου 2011, επιβάλλεται μειωμένος συντελεστής ΦΠΑ 5% σε κατοικίες οι οποίες χρησιμοποιούνται ή προορίζονται να χρησιμοποιηθούν από δικαιούχο πρόσωπο ως κύριο και μόνιμο χώρο διαμονής του για τα επόμενα δέκα χρόνια. Σε περίπτωση που ο δικαιούχος παύσει να χρησιμοποιεί την κατοικία για τον πιο πάνω σκοπό πριν από την παρέλευση των δέκα χρόνων, οφείλει να καταβάλει το ποσό της διαφοράς στην Υπηρεσία ΦΠΑ. Υπέπεσε στην αντίληψή μας ότι δικαιούχοι που έχουν καταβάλει το εν λόγω ποσό στην υπηρεσία ΦΠΑ δεν έχουν το δικαίωμα νέας αίτησης για μειωμένο συντελεστή ΦΠΑ, με την αιτιολόγηση ότι έχουν ήδη επωφεληθεί από το 5%, παρά το γεγονός ότι έχουν επιστρέψει όλο το ποσό που τους αναλογούσε.

  Παρακαλούμε τον αρμόδιο υπουργό να μας ενημερώσει για το ζήτημα που προκύπτει σχετικά με αυτές τις περιπτώσεις. Από τη στιγμή που καταβάλλεται το απαιτούμενο ποσό σημαίνει ότι οι δικαιούχοι εν τέλει δεν έχουν επωφεληθεί του μειωμένου συντελεστή. Για ποιο λόγο δεν τους δίνεται το δικαίωμα νέας αίτησης;»
