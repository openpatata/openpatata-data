answers:
- http://www2.parliament.cy/parliamentgr/008_3e/23_06_009_05_01.294.htm
identifier: 23.06.009.05.01.294
question:
  by:
  - Περδίκης Γιώργος
  date: '2010-10-22'
  text: |-
    «Έχω πληροφορηθεί ότι σε εγκύκλιο του Τμήματος Εσωτερικών Προσόδων του Υπουργείου Οικονομικών, ημερομηνίας 13 Αυγούστου 2010, προς όλο το φοροθετικό προσωπικό καθορίζεται η φορολογική μεταχείριση εισοδήματος από πώληση ηλεκτρικής ενέργειας προς την Αρχή Ηλεκτρισμού Κύπρου μέσω φωτοβολταϊκών συστημάτων. Ανάμεσα σε άλλα, αναφέρεται ότι ο ιδιοκτήτης κτιρίου ή υποστατικού στο οποίο έχει εγκατασταθεί μικρό φωτοβολταϊκό σύστημα, όπως ο όρος αυτός ερμηνεύεται από την Υπηρεσία Ενέργειας του Υπουργείου Εμπορίου, Βιομηχανίας και Τουρισμού για σκοπούς επιδότησης, δεν υπόκειται σε φορολογία. Εάν όμως το κτίριο ή υποστατικό αυτό εκμισθωθεί σε τρίτους, τότε αποτελεί μέρος οικονομικής δραστηριότητας και τα έσοδα από την πώληση της ηλεκτρικής ενέργειας υπόκεινται σε φορολογία.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων γιατί υπάρχει αυτή η αυστηρή φοροθετική ρύθμιση, που μετατρέπει σε αντικίνητρο την τοποθέτηση φωτοβολταϊκών συστημάτων σε οικοδομές, κτίρια και υποστατικά, όταν αυτά εκμισθωθούν σε τρίτους (μέρος ή όλο). Επίσης, παρακαλώ τον αρμόδιο υπουργό να ενημερώσει τη Βουλή των Αντιπροσώπων γιατί δεν εφαρμόζεται έστω και μόνο σε αυτό το αρχικό στάδιο της ανάπτυξης των φωτοβολταϊκών στην Κύπρο ένα ευνοϊκό φορολογικό καθεστώς ως κίνητρο για την υποβοηθούμενη έναρξη (take off) της χρήσης της ηλιακής αυτής τεχνολογίας.»
  title: Ερώτηση με αρ. 23.06.009.05.01.294, ημερομηνίας 22 Οκτωβρίου 2010, του βουλευτή
    εκλογικής περιφέρειας Λευκωσίας κ. Γιώργου Περδίκη
