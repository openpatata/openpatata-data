_id: 23.06.010.01.889_532
_position_on_page: 532
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.889.htm
by:
- mp_id: chatzigiannis-kyriakos
date: '2012-05-29'
heading: Ερώτηση με αρ. 23.06.010.01.889, ημερομηνίας 29 Μαΐου 2012, του βουλευτή
  εκλογικής περιφέρειας Αμμοχώστου κ. Κυριάκου Χατζηγιάννη
identifier: 23.06.010.01.889
text: |-
  «Στη μεταπολεμική περίοδο η Κύπρος δημιούργησε μια ανθηρή οικονομία και πάνω απ’ όλα ένα τεράστιο και δυσανάλογο με την οικονομία τραπεζικό σύστημα. Οι ευελιξίες που είχε στη διάθεσή του το τραπεζικό σύστημα ήταν κατά κύριο λόγο η βάση της επιτυχίας. Ταυτόχρονα όμως ανάλογες ευελιξίες ήταν και πάλι κατά κύριο λόγο τα αίτια που δημιούργησαν καταστροφικές περιπέτειες στην οικονομία, όπως στην περίπτωση του χρηματιστηρίου, της δανειοδότησης του κατασκευαστικού τομέα και των κρατικών ομολόγων.

  Το τελευταίο διάστημα κατηγορείται έντονα η Κεντρική Τράπεζα για την αποτυχία της να εποπτεύσει τις τράπεζες όσον αφορά την έκθεσή τους στα ελληνικά δάνεια και στα ελληνικά ομόλογα. Η πικρή αλήθεια είναι ότι η Κεντρική Τράπεζα δεν είχε τέτοια δικαιοδοσία. Οι απαγορευτικές εγκύκλιοι που η Κεντρική Τράπεζα εξέδωσε τον καιρό του χρηματιστηρίου θεωρήθηκαν δυστυχώς από τα κυπριακά δικαστήρια ως συμβουλευτικές, δηλαδή τα δικαστήριά μας αποφάνθηκαν ότι ένα εποπτικό σώμα, όταν στέλνει απαγορευτικές εγκυκλίους, δεν εποπτεύει, αλλά συμβουλεύει τις τράπεζες. Σαν επακόλουθο έγινε αυτό που βλέπουμε σήμερα και που οι οικονομολόγοι ονομάζουν “The Ripple Effect”. Σε αυτή την περίπτωση, δηλαδή, όταν μια καταδικαστέα πράξη σε μικρή κλίμακα, αντί να τιμωρείται και να σταματιέται, ευνοείται και υπερθεματίζεται, τότε ο θύτης παίρνει το δικαίωμα, αφού του το εκχώρησε η κυπριακή δικαιοσύνη, να διαπράξει την ίδια πράξη σε πολύ μεγαλύτερο εύρος.

  Στην περίπτωση του χρηματιστηρίου, όπως πληροφορούμαι, υπάρχουν και άλλες αγωγές από τα θύματα του χρηματιστηρίου προς το Ευρωπαϊκό Δικαστήριο Ανθρωπίνων Δικαιωμάτων (ΕΔΑΔ) και στις νέες αυτές αγωγές θα αναφέρονται εκτενέστατα τα διαπλεκόμενα συμφέροντα. Σε περίπτωση που έστω και ένας επενδυτής κερδίσει μία υπόθεση στο ΕΔΑΔ, τότε οι τράπεζες δε θα χάσουν τίποτε, αλλά τις αποζημιώσεις θα τις πληρώσει και πάλι ο κυπριακός λαός. Ανάλογο κόστος θα πληρώσει και πάλι ο φορολογούμενος και στην περίπτωση των ελληνικών ομολόγων.

  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων ποιου ευθύνη ήταν ή και ακόμη εξακολουθεί να είναι η ρύθμιση αυτού του κενού και κατά πόσο η εκτελεστική εξουσία προτίθεται να φέρει συγκεκριμένη πρόταση στη Βουλή.»
