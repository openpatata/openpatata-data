_position_on_page: 364
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Προκοπίου Γεώργιος
date: '2016-02-05'
heading: Ερώτηση με αρ. 23.06.010.05.362, ημερομηνίας 5 Φεβρουαρίου 2016, του βουλευτή
  εκλογικής περιφέρειας Λάρνακας κ. Γεώργιου Προκοπίου
identifier: 23.06.010.05.362
text: |-
  «Παρακαλείται ο αρμόδιος υπουργός όπως ενημερώσει τη Βουλή των Αντιπροσώπων για τις προθέσεις του υπουργείου του αναφορικά με τη λειτουργία και στελέχωση των Τμημάτων Πυρηνικής Ιατρικής στα δημόσια νοσηλευτήρια και τους τρόπους αντιμετώπισης του προβλήματος που παρουσιάζεται με το συνωστισμό ασθενών στις λίστες αναμονής για την εξειδικευμένη εξέταση σπινθηρογραφήματος οστών.

  Συγκεκριμένα, η εν λόγω εξέταση είναι αναγκαία για ανίχνευση μορφών καρκίνου ή τυχόν μεταστάσεών του. Σύμφωνα με την πληροφόρηση που έχω, η εξέταση αυτή γίνεται στα Τμήματα Πυρηνικής Ιατρικής των Γενικών Νοσοκομείων Λευκωσίας και Λεμεσού, τα οποία καλύπτουν τις ανάγκες των καρκινοπαθών παγκύπρια. Στη Λευκωσία υπάρχει ένας γιατρός και τρεις κάμερες, ενώ στη Λεμεσό ένας γιατρός και μία κάμερα, με αποτέλεσμα να παρατηρείται συνωστισμός στις λίστες αναμονής. Όσοι έχουν την οικονομική δυνατότητα καταφεύγουν στον ιδιωτικό τομέα για έγκαιρη διάγνωση, ενώ οι υπόλοιποι αναμένουν τη σειρά τους για μήνες.

  Κατόπιν τούτων, παρακαλείται ο αρμόδιος υπουργός όπως πληροφορήσει το σώμα για τα ακόλουθα:

  1. Θεωρείται ικανοποιητική η στελέχωση των Τμημάτων Πυρηνικής Ιατρικής στα δημόσια νοσηλευτήρια; Αν όχι, υπάρχει πρόθεση από το Υπουργείο Υγείας για πρόσληψη ιατρικού ή/και παραϊατρικού προσωπικού για κάλυψη των αναγκών που υπάρχουν;

  2. Σύμφωνα με την ενημέρωση που έχω, στη Λευκωσία υπάρχουν τρεις κάμερες για σπινθηρογράφημα οστών. Χρησιμοποιούνται και οι τρεις; Αν όχι, τι προτίθεται να κάνει το υπουργείο;

  3. Υπάρχει πρόθεση για παροχή αυτής της εξειδικευμένης εξέτασης και σε άλλο δημόσιο νοσηλευτήριο, πέραν των Γενικών Νοσοκομείων Λευκωσίας και Λεμεσού;

  4. Μελετάται το ενδεχόμενο αγοράς υπηρεσιών για τη συγκεκριμένη εξέταση από τον ιδιωτικό τομέα;»
