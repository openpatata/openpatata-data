answers:
- http://www2.parliament.cy/parliamentgr/008_3e/23_06_009_05_01.236.htm
by:
- Περδίκης Γιώργος
date: '2010-09-28'
heading: Ερώτηση με αρ. 23.06.009.05.01.236, ημερομηνίας 28 Σεπτεμβρίου 2010, του
  βουλευτή εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.236
text: |-
  «Σε πρόσφατη απάντηση της Υπουργού Συγκοινωνιών και Έργων κ. Ερατώς Κοζάκου Μαρκουλλή στις ερωτήσεις μου με αριθμούς 23.06.009.04.125 και 23.06.009.04.126 σχετικά με τη μη ιονίζουσα ακτινοβολία που εκπέμπουν διάφορες τηλεπικοινωνιακές και στρατιωτικές εγκαταστάσεις των Βρετανών στην Κύπρο, καταγράφηκε ότι μετρήσεις που έγιναν μπροστά από τις εγκαταστάσεις του ραδιοσταθμού στο Ζύγι με κατεύθυνση τη θάλασσα μέσα σε ιδιωτικό κομμάτι γης καταδεικνύουν ότι ο συντελεστής έκθεσης υπερβαίνει τα επίπεδα αναφοράς που καθορίζονται στη Σύσταση της Ευρωπαϊκής Ένωσης 1999/519/ΕΕ και των προτύπων της Διεθνούς Επιτροπής Προστασίας από Μη Ιονίζουσα Ακτινοβολία (ICNIRP). Για το λόγο αυτό πραγματοποιήθηκε συνάντηση μεταξύ των λειτουργών του Τμήματος Ηλεκτρονικών Επικοινωνιών, καθώς και εκπροσώπων του British East Mediterranean Relay System και του “BBC World”, στην οποία οι Βρετανοί παραδέχθηκαν την ύπαρξη του προβλήματος και πρότειναν διάφορα μέτρα για οριστική διευθέτησή του.

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων για τα ακόλουθα:

  1. Έχει επέλθει συμφωνία με τους Βρετανούς για το σταθμό του ΒΒΕ στο Ζύγι και έχουν εφαρμόσει αποτελεσματικά μέτρα μείωσης της μη ιονίζουσας ακτινοβολίας;

  2. Συνεχίζεται η παρακολούθηση και οι μετρήσεις της μη ιονίζουσας ακτινοβολίας από το Τμήμα Ηλεκτρονικών Επικοινωνιών του υπουργείου στη συγκεκριμένη εγκατάσταση, αλλά και σε όλες τις άλλες;

  3. Γιατί η λειτουργία των εν λόγω εγκαταστάσεων στο Ζύγι δε διέπεται από τους περί Ραδιοεπικοινωνιών Νόμους του 2002 μέχρι 2006;»
