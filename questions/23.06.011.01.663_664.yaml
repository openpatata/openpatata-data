_id: 23.06.011.01.663_664
_position_on_page: 664
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-03-17'
heading: Ερώτηση με αρ. 23.06.011.01.663, ημερομηνίας 17 Μαρτίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.663
text: |-
  «Τα τελευταία χρόνια σε πολλές χώρες της Ευρώπης, αλλά και παγκόσμια έχουν αναπτυχθεί οι λεγόμενες “κοινωνικές επιχειρήσεις”, οι οποίες αποτελούν ένα μέσο αντιμετώπισης πολλών ζητημάτων που αφορούν στην ανεργία και την απασχόληση ευάλωτων ομάδων της κοινωνίας. Επειδή το θέμα είναι ευαίσθητο και αγγίζει διάφορες πτυχές της οικονομίας και του συστήματος κοινωνικών παροχών, απαιτήθηκε σε όλες τις περιπτώσεις αυτών των χωρών ένα ισχυρό και συγκεκριμένο νομοθετικό πλαίσιο. Στην Κύπρο, ενώ άρχισε συζήτηση από τις αρχές της δεκαετίας για τη δημιουργία νομοθετικού πλαισίου για τις κοινωνικές επιχειρήσεις, εξ όσων γνωρίζω, ακόμα απουσιάζει αυτή η νομική βάση και το πλαίσιο και συνακόλουθα απουσιάζει και οποιοδήποτε σχέδιο για χορηγίες ή φορολογικές απαλλαγές ή άλλη βοήθεια ή στήριξη από την πολιτεία για τη δημιουργία και ανάπτυξη των κοινωνικών επιχειρήσεων.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για την εξέλιξη της υπόθεσης της νομικής κατοχύρωσης των κοινωνικών επιχειρήσεων και πότε αναμένεται να καταθέσει σχετικό νομοσχέδιο στη Βουλή, καθώς και αν προγραμματίζεται η υιοθέτηση σχεδίου στήριξης της δημιουργίας και ανάπτυξης των κοινωνικών επιχειρήσεων, όπως έγινε πρόσφατα με τις νεοφανείς επιχειρήσεις.»
