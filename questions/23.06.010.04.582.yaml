answers:
- http://www2.parliament.cy/parliamentgr/008_3g/23_06_010_04_582.htm
by:
- Περδίκης Γιώργος
date: '2015-05-20'
heading: Ερώτηση με αρ. 23.06.010.04.582, ημερομηνίας 20 Μαΐου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.582
text: |-
  «Έχω πληροφορηθεί για την απεργία πείνας στην οποία κατήλθαν Κούρδοι από τη Συρία από τις 27 Απριλίου 2015 αναφορικά με αίτημά τους να προχωρήσει η κυβέρνηση με την εξέταση των αιτημάτων τους για άσυλο μετά από επτάχρονη καθυστέρηση εξέτασής τους. Σύμφωνα με τις πληροφορίες μου, στους πρόσφυγες έχει παραχωρηθεί συμπληρωματική προστασία αντί καθεστώς πρόσφυγα. Σύμφωνα με ανακοίνωση ομάδας μη κυβερνητικών οργανώσεων (ΚΙΣΑ, Future Worlds Center, Ομάδα Πρωτοβουλίας Ενάντια στη Φασιστική Απειλή, Caritas Migrants Center, Σωματείο Κούρδων “Θεόφιλος”, Κυπριακός Ερυθρός Σταυρός, Cyprus Stop Trafficking), η συμπληρωματική προστασία καθιστά τα άτομα που δικαιούνται προσφυγικό καθεστώς δέσμια και δεν τους προσφέρει ουσιαστικές ευκαιρίες ένταξης και ενεργούς συμμέτοχης τους στην κοινωνία, με αποτέλεσμα να εντείνεται ο αποκλεισμός τους.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει προωθηθεί η άμεση επανεξέταση των αιτήσεων ασύλου των απεργών και αν έχει ληφθεί απόφαση για παραχώρηση του καθεστώτος πρόσφυγα. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων για τις ενέργειες στις οποίες έχει προβεί, ούτως ώστε να γεφυρωθεί το χάσμα που υπάρχει μεταξύ του καθεστώτος αναγνωρισμένων προσφύγων και του καθεστώτος συμπληρωματικής προστασίας όσον αφορά τα δικαιώματα που απορρέουν από αυτά, καθώς και αν εξετάζεται η αναθεώρηση της πολιτικής που ισχύει μέχρι σήμερα αναφορικά με την παραχώρηση στους πρόσφυγες που προέρχονται από εμπόλεμες ζώνες καθεστώτος αναγνωρισμένου πρόσφυγα αντί του καθεστώτος συμπληρωματικής προστασίας.»
