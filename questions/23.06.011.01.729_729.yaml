_id: 23.06.011.01.729_729
_position_on_page: 729
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: dimitriou-annita
date: '2017-03-31'
heading: Ερώτηση με αρ. 23.06.011.01.729, ημερομηνίας 31ης Μαρτίου 2017, της βουλευτού
  εκλογικής περιφέρειας Λάρνακας κ. Αννίτας Δημητρίου
identifier: 23.06.011.01.729
text: |-
  «Παρακαλούνται οι αρμόδιοι υπουργοί να ενημερώσουν τη Βουλή των Αντιπροσώπων σε ποιες ενέργειες θα προβούν για επίλυση των προβλημάτων που αντιμετωπίζει ο ακριτικός δήμος Αθηένου.

  Πιο συγκεκριμένα, παραθέτω τα πιο σοβαρά ερωτήματα-προβλήματα και παρακαλώ όπως απαντηθούν:

  1. Επαναφορά του ειδικού στεγαστικού σχεδίου που ίσχυε παλαιότερα για την Αθηένου:

  Μετά την εισβολή του 1974 το κράτος είχε εγκρίνει, αρχικά για την ακριτική Αθηένου και μετέπειτα και για τις ακριτικές περιοχές των Τρούλλων, του Μάμμαρι και της Δένειας, ειδικό στεγαστικό σχέδιο για τα νεαρά ζευγάρια, καθώς και για τη συντήρηση υφιστάμενων κατοικιών. Πότε αναμένεται το συγκεκριμένο σχέδιο να επανέλθει;

  2. Έγκριση ειδικού αναπτυξιακού σχεδίου για την Αθηένου:

  Πότε αναμένεται να εγκριθεί το ειδικό αναπτυξιακό σχέδιο για την Αθηένου, ώστε να μπορέσει να εκτελέσει έργα τα οποία σήμερα αδυνατεί, όπως η βελτίωση του οδικού δικτύου της, η κατασκευή αντιπλημμυρικών έργων και πάρα πολλά άλλα;

  3. Παραχώρηση ειδικής κρατικής χορηγίας:

  Αντιλαμβανόμαστε ότι η κρατική χορηγία παραχωρείται σε όλους τους δήμους και διαμοιράζεται με ειδικά κριτήρια, τα οποία είναι συμφωνημένα προ πολλού. Ο δήμος Αθηένου ζητά όπως, αφού ληφθεί υπόψη η ειδική περίπτωση της Αθηένου, το δυσβάστακτο χρέος του δήμου Αθηένου και η υψηλή φορολογία που επιβάλλεται στους κατοίκους, καθώς δεν υπάρχουν άλλα σημαντικά έσοδα στο δήμο όπως συμβαίνει με άλλους δήμους, προωθηθεί η έγκριση ειδικής κρατικής χορηγίας, ως ειδική περίπτωση δήμου, χωρίς κανέναν άλλο παρόμοιο παγκύπρια. Αυτό θα βοηθήσει το δήμο σε μερική μείωση των φορολογιών και σταδιακή ελάφρυνση του χρέους του, ενώ το κόστος για το ίδιο το κράτος θα είναι μηδαμινό.

  4. Με ποιο τρόπο το αρμόδιο υπουργείο θα συνδράμει στην κατασκευή της κεντρικής πλατείας της Αθηένου;

  5. Ποιες δράσεις έχει λάβει η πολιτεία σε σχέση με την ετοιμασία μελέτης και κατασκευής επείγοντων αντιπλημμυρικών έργων στο δήμο Αθηένου;

  6. Ποιες ενέργειες θα γίνουν από το αρμόδιο υπουργείο, για να γίνουν τα απαραίτητα έργα υποδομής για την προωθούμενη νέα κτηνοτροφική ζώνη Αθηένου;

  7. Δρόμος εισόδου στην Αθηένου (στα νότια):

  Τα σχέδια πριν από την εισβολή του 1974 προνοούσαν την κατασκευή δρόμου τεσσάρων λωρίδων προς τη Λάρνακα. Μετά τα σχέδια εγκαταλείφθηκαν. Παρ’ όλο που ο δρόμος αποτελεί τον κύριο δρόμο εισόδου στην Αθηένου από Λευκωσία και Λάρνακα, δεν έχει προωθηθεί οποιαδήποτε διαμόρφωσή του τα τελευταία χρόνια. Ποια είναι η πολιτική του αρμόδιου υπουργείου σε σχέση με την αναβάθμιση του δρόμου εισόδου στην Αθηένου (στα νότια), που είναι δρόμος αρμοδιότητας του Τμήματος Δημοσίων Έργων;

  Επισυνάπτεται σχετική επιστολή που μας είχε παραδοθεί κατά τη συνάντηση που είχε ο δήμαρχος Αθηένου με τους βουλευτές εκλογικής περιφέρειας Λάρνακας και παρακαλώ όπως απαντηθούν όλα τα ζητήματα που μας έχουν τεθεί.»

  Σημείωση: Τα επισυνημμένα έγγραφα έχουν καταχωρισθεί στο Αρχείο της Βουλής. Αντίγραφό τους δόθηκε στο βουλευτή που υπέβαλε την ερώτηση.
