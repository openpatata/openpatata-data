answers:
- http://www2.parliament.cy/parliamentgr/008_03/23_06_008_03_104.htm
identifier: 23.06.008.03.104
question:
  by:
  - Καράς Αντώνης
  date: '2003-09-05'
  text: |-
    «Η κατακόρυφη αύξηση του αριθμού των μηχανοκίνητων οχημάτων που κυκλοφορούν στους δρόμους της Κύπρου, μεταξύ άλλων, ανεβάζει σε πολύ επικίνδυνα επίπεδα τη μόλυνση του περιβάλλοντος. Ως εκ τούτου, υποβαθμίζεται σημαντικά η ποιότητα ζωής του Κύπριου πολίτη.

    Στις Ηνωμένες Πολιτείες Αμερικής, στην Ιαπωνία, καθώς και σε ορισμένες ευρωπαϊκές χώρες, κυκλοφορούν από το 2002-2003 τα ηλεκτροβενζινοκίνητα αυτοκίνητα, τα λεγόμενα “hybrids” (υβρίδια) αυτοκίνητα. Οι μηχανές αυτών των οχημάτων λειτουργούν με ηλεκτρισμό (φορτιστή/μπαταρία) και βενζίνη (εσωτερική καύση) εναλλάξ. Αποτέλεσμα τούτου είναι να επιτυγχάνεται μέχρι και 50% εξοικονόμηση καυσίμων, ενώ ανάλογη είναι και η μείωση των ρύπων που εκπέμπονται στην ατμόσφαιρα. Σε αντίθεση με τα καθαρά ηλεκτρικά αυτοκίνητα, τα hybrids χρησιμοποιούνται και συμπεριφέρονται όπως τα συνηθισμένα βενζινοκίνητα ή/και τα πετρελαιοκίνητα αυτοκίνητα.

    Υπό το φως των πιο πάνω, ορισμένες κυβερνήσεις, όπως η πολιτεία του Κολοράντο στις ΗΠΑ, έχουν ήδη προχωρήσει στη διά νόμου παροχή οικονομικών και άλλων κινήτρων για αυτούς που ενδιαφέρονται να αποκτήσουν τέτοια οχήματα. Σημειωτέον ότι τα κίνητρα αυτά καλύπτουν και οχήματα που κινούνται και με άλλου είδους μορφές ενέργειας που είναι φιλικές προς το περιβάλλον.

    Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων αν έχει μελετηθεί το ενδεχόμενο θέσπισης νομοθεσίας που να παρέχει οικονομικά ή άλλα κίνητρα για εισαγωγή ή/και χρήση/αγορά ηλεκτροβενζινοκίνητων αυτοκινήτων ή/και άλλων οχημάτων που λειτουργούν με πηγές ενέργειας που είναι φιλικότερες προς το περιβάλλον.»
  title: Ερώτηση με αρ. 23.06.008.03.104 που υποβλήθηκε από το βουλευτή εκλογικής
    περιφέρειας Αμμοχώστου κ. Αντώνη Καρά στις 5 Σεπτεμβρίου 2003.
