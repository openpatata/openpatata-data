answers: []
by:
- Περδίκης Γιώργος
date: '2015-03-16'
heading: Ερώτηση με αρ. 23.06.010.04.490, ημερομηνίας 16 Μαρτίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.490
text: |-
  «Από παλαιότερη απάντηση του Υπουργού Υγείας κ. Φίλιππου Πατσαλή, ημερομηνίας 7 Ιανουαρίου 2015, σε ερώτησή μου με αρ. φακ. 23.06.010.04.073 αναφορικά με τα μέτρα που προτίθεται να λάβει το υπουργείο για την αντιμετώπιση του προβλήματος της παροχής έγκαιρης ιατρικής βοήθειας στην περιοχή του Τροόδους κατά την καλοκαιρινή περίοδο πληροφορήθηκα ότι, όσον αφορά την κάλυψη της περιοχής Τροόδους με ασθενοφόρο κατά την καλοκαιρινή περίοδο, το Υπουργείο Υγείας έχει ετοιμάσει μελέτη κάλυψης όλων των ορεινών περιοχών. Μέρος της μελέτης, όπως πληροφορήθηκα, αφορά και την τοποθέτηση ασθενοφόρου σε εικοσιτετράωρη βάση στην περιοχή Καρβουνά επιπρόσθετα από τα δύο ασθενοφόρα του Νοσοκομείου Κυπερούντας. Όπως με ενημέρωσε με την απάντησή του ο υπουργός, η μελέτη δεν μπορεί στο παρόν στάδιο να υλοποιηθεί, αφού δεν έχει εγκριθεί το κονδύλι για την πρόσληψη των είκοσι τεσσάρων διασωστών-πληρώματος των ασθενοφόρων στον προϋπολογισμό των Ιατρικών Υπηρεσιών και Υπηρεσιών Δημόσιας Υγείας. Όπως πληροφορήθηκα, έχουν ήδη προσληφθεί είκοσι τέσσερις νοσηλευτές για το σκοπό αυτό και έχουν δημιουργηθεί/εξοπλιστεί τέσσερις σταθμοί ασθενοφόρων, οι οποίοι δεν μπορούν να λειτουργήσουν λόγω έλλειψης προσωπικού.

  Παρακαλώ τον αρμόδιο υπουργό να αποστείλει στη Βουλή των Αντιπροσώπων τη σχετική μελέτη και να ενημερώσει τη Βουλή των Αντιπροσώπων για τις προθέσεις του αναφορικά με την κάλυψη της ορεινής περιοχής Τροόδους με ασθενοφόρα.»
