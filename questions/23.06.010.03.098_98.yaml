_id: 23.06.010.03.098_98
_position_on_page: 98
_sources:
- http://www2.parliament.cy/parliamentgr/008_02/chronological/008_02_IC.htm
answers: []
by:
- Περδίκης Γιώργος
date: '2013-08-30'
heading: Ερώτηση με αρ. 23.06.010.03.098, ημερομηνίας 30 Αυγούστου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.098
text: |-
  «Τα “μικροπλαστικά” είναι μία πολύ σοβαρή απειλή για το περιβάλλον και τη δημόσια υγεία, που πρέπει να αντιμετωπιστεί άμεσα. Πρόκειται για μικροσκοπικές ίνες ή σωματίδια από πλαστικό με μέγεθος ≤ 5 mm, τα οποία δημιουργούνται κατά τη διάσπαση κάθε τύπου πλαστικού. Λόγω του πολύ μικρού μεγέθους τους η πλειονότητα των μικροπλαστικών δεν είναι ορατή από το ανθρώπινο μάτι. Τα μικροπλαστικά προέρχονται από τη διάσπαση πλαστικών απορριμμάτων, από ακατέργαστα βιομηχανικά πλαστικά, καλλυντικά, ρούχα από συνθετικές ίνες κ.ά. Σε έρευνα που έγινε στην Ελλάδα με ανάλυση περισσότερων των 1000 δειγμάτων, που λήφθηκαν από 167 παραλίες των ελληνικών ακτών, ούτε ένα δείγμα δε βρέθηκε που να μην περιέχει ίνες μικροπλαστικών. Τα ιζήματα των παραλιών έχουν την ιδιότητα να παγιδεύουν και να συσσωρεύουν τις μικροσκοπικές ίνες πλαστικού από το θαλασσινό νερό. Για το λόγο αυτό χρησιμοποιούνται ως δείκτες του επιπέδου ρύπανσης μιας θαλάσσιας περιοχής από μικροπλαστικά.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει διεξαχθεί παρόμοια έρευνα στην Κύπρο, που να καταδεικνύει τα επίπεδα ρύπανσης των θαλάσσιων περιοχών, και ποια ήταν τα αποτελέσματα της έρευνας αυτής. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να λάβει, προκειμένου ο Κύπριος πολίτης να ενημερωθεί για τις σοβαρές απειλές που εγκυμονεί η χρήση προϊόντων που περιέχουν μικροπλαστικά.»
