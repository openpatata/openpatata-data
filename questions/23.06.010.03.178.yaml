answers:
- http://www2.parliament.cy/parliamentgr/008_3g/23_06_010_03_178.htm
by:
- Περδίκης Γιώργος
date: '2013-10-03'
heading: Ερώτηση με αρ. 23.06.010.03.178, ημερομηνίας 3 Οκτωβρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.178
text: |-
  «Έχω πληροφορηθεί ότι σε αρκετές χώρες έχει επιτραπεί η καλλιέργεια της κάνναβης (Cannabis Sativa) για βιομηχανικούς και ιατρικούς σκοπούς. Είναι γνωστό εξάλλου ότι από την κάνναβη μπορεί να παραχθούν φάρμακα και καλλυντικά, καθώς και χρήσιμες πρώτες ύλες για τη βιομηχανία. Είναι επίσης γνωστό ότι στην Κύπρο οι καιρικές συνθήκες είναι ευνοϊκές για την ανάπτυξη των φυτών της κάνναβης, γι’ αυτό σε παλαιότερες εποχές η καλλιέργειά της ήταν πολύ διαδεδομένη στην Κύπρο. Αργότερα, όταν έγινε αντικείμενο εκμετάλλευσης για παραγωγή και εμπορία εξαρτησιογόνων ουσιών, απαγορεύτηκε η καλλιέργεια του φυτού αυτού. Ίσως είναι καιρός να προβληματίσει τις αρχές η ελεγχόμενη καλλιέργεια της κάνναβης υπό αυστηρό έλεγχο και διασφαλισμένες συνθήκες.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων επί του θέματος, καθώς και αν υπάρχουν μελέτες για τη δυνατότητα ελεγχόμενης καλλιέργειας της κάνναβης στην Κύπρο και αν υπάρχει ενδιαφέρον από τις φαρμακευτικές βιομηχανίες για προϊόντα της κάνναβης.»
