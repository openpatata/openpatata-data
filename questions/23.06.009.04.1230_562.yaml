_id: 23.06.009.04.1230_562
_position_on_page: 562
_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_1230.htm
by:
- mp_id: perdikis-giorgos
date: '2010-05-28'
heading: Ερώτηση με αρ. 23.06.009.04.1230, ημερομηνίας 28 Μαΐου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.1230
text: |-
  «Έχω πληροφορηθεί ότι στο Μακάρειο Νοσοκομείο στη Λευκωσία δεν έχει εφαρμοστεί κανένα μέτρο οικολογικής διαχείρισης της ενέργειας, των αποβλήτων και του νερού. Συγκεκριμένα, σύμφωνα με τις πληροφορίες μου, δεν έχει εγκατασταθεί σύστημα επεξεργασίας των λυμάτων, ανακύκλωσης του νερού και χρήσεώς του για την άρδευση του παρακείμενου μεγάλου χώρου πρασίνου του πάρκου Αγίου Δημητρίου. Επίσης, δεν υπάρχει σύστημα συλλογής των ανακυκλώσιμων υλικών όπως χαρτί, αλουμίνιο, γυαλί κ.λπ. Ιδιαίτερα, όσον αφορά το χαρτόνι χρειάζεται η εγκατάσταση ειδικού μηχανήματος τεμαχισμού (shredder) των χαρτοκιβωτίων, όπως συμβαίνει σε άλλα νοσοκομεία, για να μπορούν να ανακυκλωθούν οι μεγάλες ποσότητες από συσκευασίες φαρμάκων και αναλώσιμων. Επίσης, δε φαίνεται να έχει γίνει ενεργειακός επανασχεδιασμός των κτιρίων με διορθωτικά μέτρα μείωσης της κατανάλωσης ενέργειας και θερμομόνωσης. Τέλος, εξ όσων πληροφορούμαι το Μακάρειο Νοσοκομείο δεν περιλαμβάνεται στα κυβερνητικά κτίρια στα οποία θα εγκατασταθεί φωτοβολταϊκό σύστημα παραγωγής ηλεκτρικής ενέργειας από τον ήλιο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν υπάρχει σχεδιασμός για οικολογική αναβάθμιση του Μακάρειου Νοσοκομείου, όπως περιγράφεται πιο πάνω.»
