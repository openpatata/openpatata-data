_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_404.htm
by:
- Μαύρου Ελένη
date: '2003-06-19'
heading: Ερώτηση με αρ. 23.06.008.02.404 που υποβλήθηκε από τη βουλευτή εκλογικής
  περιφέρειας Λευκωσίας κ. Ελένη Μαύρου στις 19 Ιουνίου 2003
identifier: 23.06.008.02.404
text: |-
  «Σύμφωνα με την έκθεση δραστηριοτήτων 2000-2002 της Συμβουλευτικής Επιτροπής Πρόληψης και Καταπολέμησης της Βίας στην Οικογένεια, η οποία συστάθηκε το 1996 βάσει του περί της Βίας στην Οικογένεια Νόμου [Ν. 47(Ι)94, άρθρο 16 και Ν. 119(Ι)2000, άρθρο 7(Ι)], οι κρατικές υπηρεσίες αδυνατούν να αντεπεξέλθουν στο μεγάλο αριθμό περιστατικών βίας.

  Όπως φαίνεται από τα στοιχεία της Νομικής Υπηρεσίας, από τον Ιούνιο του 1999 μέχρι το 2002 έχουν ανοιχθεί 1 500 φάκελοι, οι οποίοι μπορεί να περιλαμβάνουν και πέραν του ενός περιστατικού βίας. Από το μεγάλο αριθμό περιστατικών προκύπτει το ερώτημα κατά πόσο η ομάδα λειτουργών που έχει οριστεί είναι ικανοποιητικά στελεχωμένη και σε θέση να επιληφθεί των περιστατικών βίας, απερίσπαστη από άλλα καθήκοντα.

  Οι επιπτώσεις της βίας, ιδιαίτερα σε ευάλωτες ομάδες του πληθυσμού, όπως είναι οι γυναίκες και τα παιδιά, είναι σε όλους γνωστές.

  Τα δικαιώματα των θυμάτων βίας δεν πρέπει να καταπατούνται ούτε και από το κράτος ή τις υπηρεσίες (θεσμική κακοποίηση). Η αναβάθμιση των υπηρεσιών είναι απαραίτητη.

  Η βία στην οικογένεια πρέπει να αντιμετωπιστεί σφαιρικά τόσο ως κοινωνικό φαινόμενο, από το οποίο πηγάζουν και άλλα κοινωνικά προβλήματα, όσο και ως θέμα δημόσιας υγείας. (Παραπέμπω στο σχετικό ορισμό της Παγκόσμιας Οργάνωσης Υγείας του 1999).

  Παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τα μέτρα που λαμβάνει ή προτίθεται να λάβει σχετικά με το πιο πάνω θέμα.»
