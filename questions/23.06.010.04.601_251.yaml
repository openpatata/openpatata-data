_id: 23.06.010.04.601_251
_position_on_page: 251
_sources:
- http://www2.parliament.cy/parliamentgr/008_02/chronological/008_02_ID_2.htm
answers: []
by:
- mp_id: perdikis-giorgos
date: '2015-05-29'
heading: Ερώτηση με αρ. 23.06.010.04.601, ημερομηνίας 29 Μαΐου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.601
text: |-
  «Στην έκθεση του Γενικού Ελεγκτή για το έτος 2013 αναφέρεται ότι το Υπουργείο Εξωτερικών διενήργησε έρευνα αναφορικά με την Ύπατη Αρμοστία της Κυπριακής Δημοκρατίας στην Πρετόρια για πιθανή διάπραξη πειθαρχικών παραπτωμάτων σχετικά με την αγορά αγαθών και υπηρεσιών κατά τη διάρκεια της θητείας του τέως ύπατου αρμοστή κατά την περίοδο 3.9.2007 μέχρι 2.9.2011. Τα αποτελέσματα της έρευνας, όπως αναφέρεται στην έκθεση, τέθηκαν ενώπιον του Γενικού Εισαγγελέα της Δημοκρατίας τον Ιούνιο του 2012, ο οποίος και ετοίμασε σχετικό κατηγορητήριο, και το Φεβρουάριο του 2013 το θέμα διαβιβάστηκε στην Επιτροπή Δημόσιας Υπηρεσίας για πειθαρχική έρευνα. Σύμφωνα με όσα αναφέρονται στην έκθεση του Γενικού Ελεγκτή, το ελάχιστο ποσό της ζημιάς που υπέστη η Δημοκρατία λόγω ενεργειών του τέως ύπατου αρμοστή ανέρχεται σε €153.000. H Επιτροπή Δημόσιας Υπηρεσίας, κατόπιν εξέτασης των κατηγοριών, επέβαλε στον πληρεξούσιο υπουργό την ποινή του υποβιβασμού σε κατώτερη θέση και την τοποθέτησή του στη θέση του Γραμματέα Β΄ ή Υποπρόξενου από τις 5.8.2014, ημέρα λήψης της απόφασης.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο έχει διερευνηθεί με το Γενικό Εισαγγελέα αν προκύπτει θέμα διάπραξης ποινικών αδικημάτων.»
