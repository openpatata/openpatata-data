_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_446.htm
by:
- Περδίκης Γιώργος
date: '2015-02-20'
heading: Ερώτηση με αρ. 23.06.010.04.446, ημερομηνίας 20 Φεβρουαρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.446
text: |-
  «Έχω πληροφορηθεί ότι ο δήμος Αραδίππου έχει ζητήσει τις απόψεις του Τμήματος Περιβάλλοντος αναφορικά με την έκδοση πιστοποιητικού τελικής έγκρισης των αποθηκών και των εγκαταστάσεων χημικών και καταλοίπων στη Βιομηχανική Περιοχή Αραδίππου. Ενημερώθηκα ότι το Τμήμα Περιβάλλοντος κατά τον επιτόπιο έλεγχο που διεξήγαγε στις εν λόγω εγκαταστάσεις στις 29 Ιανουαρίου 2015 διαπίστωσε ότι οι όροι που είχε θέσει στις δύο εταιρείες δεν έχουν τηρηθεί. Οι όροι, όπως πληροφορήθηκα, αφορούν μεταξύ άλλων τη δημιουργία φρεατίων, δεξαμενών κτλ. Κατά τον έλεγχο διαπιστώθηκε ότι, παρ’ όλο που δεν έχουν ξεκινήσει ακόμη οι εργασίες κατασκευής τους, έχει ξεκινήσει η αποθήκευση αδρανών υλικών.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τους όρους που έχει θέσει το Τμήμα Περιβάλλοντος στις δύο εταιρείες αναφορικά με τα έργα αποθηκών και εγκαταστάσεων χημικών και καταλοίπων στη Βιομηχανική Περιοχή Αραδίππου, ποιοι από αυτούς τους όρους δεν έχουν ακόμη υλοποιηθεί, αν το Τμήμα Περιβάλλοντος έχει αποστείλει τις σχετικές του απόψεις στο δήμο Αραδίππου, καθώς και ποιες είναι αυτές. Τέλος, παρακαλώ τον αρμόδιο υπουργό όπως ενημερώσει τη Βουλή των Αντιπροσώπων σχετικά με τις απόψεις των εμπλεκόμενων τμημάτων αναφορικά με την έκδοση τελικής έγκρισης των έργων αποθηκών και εγκαταστάσεων χημικών και καταλοίπων στη Βιομηχανική Περιοχή Αραδίππου και αν από την παράνομη λειτουργία των εγκαταστάσεων αυτών προκύπτουν πιθανοί κίνδυνοι για το περιβάλλον και την ποιότητα ζωής των εργαζομένων και των κατοίκων της περιοχής.»
