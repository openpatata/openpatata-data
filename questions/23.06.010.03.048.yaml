answer: http://www2.parliament.cy/parliamentgr/008_3g/23_06_010_03_048.htm
identifier: 23.06.010.03.048
question:
  by:
  - Περδίκης Γιώργος
  date: '2013-07-30'
  text: |
    «Έχω πληροφορηθεί ότι οι κάτοικοι της κοινότητας Φασούλας έχουν μείνει χωρίς παροχή πόσιμου νερού στα σπίτια τους από την 21η Μαΐου 2013. Αντιλαμβάνομαι ότι η αρδευτική επιτροπή Κάλαμος Φασούλας στην επαρχία Πάφου έχει αφήσει απλήρωτους τους λογαριασμούς της προς την ΑΗΚ για χρόνια τώρα (συνολικά χρωστάει περίπου €80.000), γεγονός που έχει καταγγείλει ο νέος κοινοτάρχης Φασούλας στον έπαρχο Πάφου από το 2012. Η μη λήψη διορθωτικών μέτρων οδήγησε στην προειδοποίηση της ΑΗΚ προς την κοινότητα ότι θα απεκόπτετο η παροχή ηλεκτρικού ρεύματος του αρδευτικού συστήματος της κοινότητας την 21η Μαΐου. Και πάλι ολιγώρησε η Επαρχιακή Διοίκηση Πάφου, αποκόπηκε τελικά η παροχή ηλεκτρισμού και η κοινότητα έμεινε χωρίς νερό. Παράλληλα, ενημερωθήκαμε ότι η κυβέρνηση οφείλει στην κοινότητα €50.000 για τη λειτουργία του αιολικού πάρκου στους Ορείτες, λεφτά που είχε αποφασιστεί ότι θα διατεθούν έναντι του χρέους προς την ΑΗΚ, ώστε να επανέλθει η ροή τρεχούμενου νερού στα σπίτια του χωριού. Και, ενώ η επαρχιακή διοίκηση αρχικά συγκατένευσε στο συγκεκριμένο σχέδιο, τώρα προβάλλει γραφειοκρατικά κωλύματα ως προς την υλοποίηση της σχετικής απόφασης. Συγκεκριμένα, επικαλείται την απόφαση του Υπουργικού Συμβουλίου για το θέμα (αρ. 68.201, ημερομηνίας 30 Δεκεμβρίου 2008, και αρ. 70.544, ημερομηνίας 9 Ιουνίου 2010) και ουσιαστικά αρνείται να παραχωρήσει κονδύλια για την αποπληρωμή του ποσού προς την ΑΗΚ. Μάλιστα, εισηγείται να εξευρεθεί εναλλακτική πηγή για άρδευση, αφού δεν μπορεί να αποπληρωθεί το ποσό προς την ΑΗΚ για την υφιστάμενη πηγή.

    Παρακαλώ όπως ο αρμόδιος υπουργός ενημερώσει τη Βουλή των Αντιπροσώπων αν προτίθεται να διερευνήσει τους λόγους για την επίδειξη αδράνειας εκ μέρους της Επαρχιακής Διοίκησης Πάφου στην άμεση διαχείριση του θέματος. Παρακαλούμε επίσης όπως ενημερώσει τη Βουλή αν προτίθεται να ζητήσει τροποποίηση της προηγούμενης υπουργικής απόφασης για το θέμα, ώστε να επιτραπεί η αποπληρωμή του ποσού που χρωστά η κοινότητα στην ΑΗΚ, για να επανέλθει σε λειτουργία το αρδευτικό σύστημα της κοινότητας Φασούλας και επιτέλους να τρέξει πάλι πόσιμο νερό στο υδρευτικό και αρδευτικό σύστημα του χωριού.»
  title: Ερώτηση με αρ. 23.06.010.03.048, ημερομηνίας 30 Ιουλίου 2013, του βουλευτή εκλογικής περιφέρειας Λευκωσίας κ. Γιώργου Περδίκη
