answers:
- http://www2.parliament.cy/parliamentgr/008-3f/23_06_010_02.295.htm
identifier: 23.06.010.02.295
question:
  by:
  - Περδίκης Γιώργος
  date: '2012-11-13'
  text: |-
    «Η Κυπριακή Δημοκρατία έχει βάλει φρένο στη συγχρηματοδότηση έργων που επιχορηγούνται από την Ευρωπαϊκή Ένωση, αφού αδυνατεί να καταβάλει τα ποσά που της αναλογούν για την υλοποίηση νέων έργων ή για την εφαρμογή νέων κοινοτικών δράσεων. Τρανταχτό παράδειγμα αφορά μία πρόταση της Ευρωπαϊκής Επιτροπής για την υλοποίηση συγκεκριμένης πολιτικής στον τομέα της αλιείας, προκειμένου να ενισχυθούν οι απαραίτητοι έλεγχοι. Το έργο θα χρηματοδοτούνταν σχεδόν εξ ολοκλήρου (κατά 90%) από την Ευρωπαϊκή Ένωση, ενώ η Κυπριακή Δημοκρατία θα συμμετείχε μόνο κατά 10% στην υλοποίησή του. Σύμφωνα με τις πληροφορίες μου, από τα 27 κράτη μέλη της Ευρωπαϊκής Ένωσης μόνο δύο κράτη μέλη δεν υπέβαλαν αίτηση για συγχρηματοδότηση της εν λόγω δράσης, η Κύπρος και η Ρουμανία.

    Ζήτησα από τον αρμόδιο υπουργό σε προηγούμενη ερώτησή μου, με αρ. 23.06.010.02.020, να πληροφορήσει τη Βουλή των Αντιπροσώπων για τους λόγους για τους οποίους η Κυπριακή Δημοκρατία δεν υπέβαλε αίτηση, για να συμμετάσχει στην πρόταση της Ευρωπαϊκής Επιτροπής για την υλοποίηση συγκεκριμένης πολιτικής στον τομέα της αλιείας, δεδομένου ότι το έργο συγχρηματοδοτείται σχεδόν εξ ολοκλήρου από την Ευρωπαϊκή Ένωση, καθώς και ότι το 50% των κονδυλίων επρόκειτο να καταβληθούν από την ΕΕ άμεσα και το υπόλοιπο 40% με την περάτωση του έργου ενίσχυσης των ελέγχων στην κοινή πολιτική της αλιείας. Στην απάντησή του ο Υπουργός Γεωργίας, Φυσικών Πόρων και Περιβάλλοντος κ. Σοφοκλής Αλετράρης με πληροφόρησε ότι η Κυπριακή Δημοκρατία υπέβαλε εντός του 2011 πρόγραμμα χρηματοδότησης, το οποίο εγκρίθηκε κατά την 1η Χρηματοδοτική Απόφαση και αφορά το έτος 2012. Το πρόγραμμα εγκρίθηκε και υλοποιείται κανονικά.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων πόσα στοιχίζει συνολικά το πρόγραμμα για το οποίο η Κυπριακή Δημοκρατία εγκρίθηκε κατά την 1η Χρηματοδοτική Απόφαση και αφορά το έτος 2012, πόσα από τα εκατομμύρια καταβλήθηκαν ήδη από την Ευρωπαϊκή Ένωση και πόσα θα κατατεθούν με το τέλος του προγράμματος. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων αν το Τμήμα Αλιείας και Θαλασσίων Ερευνών έχει υποβάλει πρόγραμμα μέχρι τις 15 Νοεμβρίου του 2012 για χρηματοδότηση εντός του 2013.»
  title: Ερώτηση με αρ. 23.06.010.02.295, ημερομηνίας 13 Νοεμβρίου 2012, του βουλευτή
    εκλογικής περιφέρειας Λευκωσίας κ. Γιώργου Περδίκη
