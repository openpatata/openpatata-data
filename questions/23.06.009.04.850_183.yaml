_id: 23.06.009.04.850_183
_position_on_page: 183
_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_850.htm
by:
- Περδίκης Γιώργος
date: '2010-02-11'
heading: Ερώτηση με αρ. 23.06.009.04.850, ημερομηνίας 11 Φεβρουαρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.850
text: |-
  «Έχω πληροφορηθεί ότι στην περιοχή αναδασμού Σοφτάδων-Κιτίου έχει ανεγερθεί σημαντικός αριθμός κατοικιών -περίπου πενήντα- με νόμιμες πολεοδομικές άδειες και παροχή ηλεκτρικού ρεύματος αλλά χωρίς σύνδεση με το υδρευτικό σύστημα. Οι περισσότεροι από τους ιδιοκτήτες των κατοικιών αυτών είναι μόνιμοι κάτοικοι της περιοχής, συνταξιούχοι, εκτοπισθέντες, πολύτεκνοι και επαναπατρισθέντες. Έχουν ζητήσει από το κοινοτικό συμβούλιο Κιτίου την παροχή ύδρευσης, το οποίο ακολούθως τους παρέπεμψε στην Επαρχιακή Διοίκηση Λάρνακας. Σε απάντηση της Επαρχιακής Διοίκησης Λάρνακας στις 17 Μαρτίου 2009 αναφέρεται ότι “το αίτημα δεν είναι δυνατό να ικανοποιηθεί”.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων γιατί δεν έγινε αποδεκτό το δικαιολογημένο αίτημα των ιδιοκτητών κατοικιών στην περιοχή αναδασμού Σοφτάδων-Κιτίου για παροχή πόσιμου νερού.»
