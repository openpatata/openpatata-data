answers:
- http://www2.parliament.cy/parliamentgr/008-3f/23_06_010_02.596.htm
by:
- Περδίκης Γιώργος
date: '2013-05-14'
heading: Ερώτηση με αρ. 23.06.010.02.596, ημερομηνίας 14 Μαΐου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.596
text: |-
  «Έχω πληροφορηθεί ότι, σύμφωνα με το Εθνικό Σχέδιο Δράσης (Ιούνιος 2010), στο οποίο καταγράφονται οι στόχοι για την προώθηση των ανανεώσιμων πηγών ενέργειας στην Κύπρο μέχρι το 2020, το 16% της συνολικής ηλεκτρικής ενέργειας πρέπει να παράγεται από τις διάφορες μορφές ανανεώσιμων πηγών ενέργειας. Μετά τα γεγονότα του Ιουλίου 2011 καθολική απαίτηση της κοινωνίας, των πολιτικών δυνάμεων και της Βουλής των Αντιπροσώπων ήταν η αναθεώρηση προς τα πάνω αυτών των στόχων. Θεωρείται καταρχάς ότι 25%-30% της παραγόμενης ηλεκτρικής ενέργειας μπορεί να επιτευχθεί από ανανεώσιμες πηγές ενέργειας, ιδιαίτερα εάν λάβει κανείς υπόψη τη μείωση της κατανάλωσης ηλεκτρικής ενέργειας στην Κύπρο λόγω της οικονομικής κρίσης. Ένα παράλληλο και σχετικό θέμα είναι αυτό της στατιστικής μεταφοράς/μεταβίβασης, δηλαδή η αναζήτηση συνεργασίας με χώρες που διαφαίνεται ότι δε θα πετύχουν τους εθνικούς στόχους για την ανάπτυξη των ανανεώσιμων πηγών ενέργειας και οι οποίες είναι διατεθειμένες να αγοράσουν τη διαφορά από χώρες όπως η Κύπρος, που μπορούν, αν το επιδιώξουν, να υπερκαλύψουν το στόχο τους.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα ακόλουθα:

  1. Ποιο είναι σήμερα το ποσοστό των ανανεώσιμων πηγών ενέργειας στην παραγωγή ηλεκτρικής ενέργειας; Έχουν καλυφθεί οι ενδιάμεσοι στόχοι;

  2. Προτίθεται να δώσει οδηγίες για επαναστοχοθέτηση του Εθνικού Σχεδίου Δράσης, ώστε το 16% να μετατραπεί σε 25-30% της συνολικής ηλεκτρικής ενέργειας;

  3. Έγιναν ενέργειες για την αξιοποίηση της διαδικασίας της στατιστικής μεταφοράς/μεταβίβασης; Σχετική ήταν και η κοινοβουλευτική ερώτηση που κατέθεσα στις 4 Μαΐου 2012 (επισυνάπτεται), η οποία δεν έχει απαντηθεί ακόμη.»

  Σημείωση: Τα επισυνημμένα έγγραφα έχουν καταχωρισθεί στο Αρχείο της Βουλής. Αντίγραφό τους στάλθηκε στον αρμόδιο υπουργό
