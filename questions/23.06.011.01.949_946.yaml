_id: 23.06.011.01.949_946
_position_on_page: 946
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-06-12'
heading: Ερώτηση με αρ. 23.06.011.01.949, ημερομηνίας 12 Ιουνίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.949
text: |-
  «Σε παλαιότερη απάντηση του πρώην Υπουργού Εμπορίου, Βιομηχανίας και Τουρισμού κ. Νεοκλή Συλικιώτη, ημερομηνίας 20 Φεβρουαρίου 2013, σε κοινοβουλευτική μου ερώτηση (αρ. 23.06.010.02.380) αναφορικά με υπόθεση αποπληρωμής χρεών ύψους $8.525.556 της Λιβύης προς Κυπρίους επιχειρηματίες και την Κυπριακή Δημοκρατία πληροφορήθηκα ότι, ενώ η λιβυκή κυβέρνηση έμβασε κατόπιν διακρατικής συμφωνίας στην Κυπριακή Δημοκρατία ποσό ύψους $3.799.905, παρέμενε σε εκκρεμότητα η αποπληρωμή του ποσού των $3.667.282. Οι εξελίξεις στη Λιβύη δεν επέτρεψαν την πλήρη υλοποίηση της συμφωνίας και, όπως έχω πρόσφατα πληροφορηθεί, το ποσό αυτό δεν έχει μέχρι σήμερα αποπληρωθεί.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν υπάρχουν οποιεσδήποτε εξελίξεις στην υπό αναφορά υπόθεση, με ποιο τρόπο προτίθεται η Κυπριακή Δημοκρατία να αντιμετωπίσει το θέμα της μη αποπληρωμής των χρεών από πλευράς της Λιβύης, αλλά και πώς θα διασφαλίσει την επιστροφή χρημάτων στα εμπλεκόμενα μέρη.»
