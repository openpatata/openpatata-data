_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_1012.htm
by:
- Περδίκης Γιώργος
date: '2010-03-30'
heading: Ερώτηση με αρ. 23.06.009.04.1012, ημερομηνίας 30 Μαρτίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.1012
text: |-
  «Έχω ενημερωθεί ότι η Κύπρος είναι μία από τις ελάχιστες χώρες της Ευρωπαϊκής Ένωσης που δεν έχουν επίσημο ορισμό για “very low energy buildings” ούτε για “very low energy houses” ούτε καν ορισμό που να υιοθετήθηκε από μη κυβερνητικές οργανώσεις.

  Με αφορμή τα πιο πάνω, το Ενεργειακό Γραφείο Κυπρίων Πολιτών οργάνωσε μια συζήτηση ανταλλαγής απόψεων εκπροσώπων φορέων (από ακαδημαϊκούς, εκπροσώπους της βιομηχανίας, συνδέσμων, μη κυβερνητικών οργανώσεων κ.ά.) σχετικά με την ανάγκη προώθησης στην Κύπρο κτιρίων μηδενικής ή σχεδόν μηδενικής ενεργειακής κατανάλωσης. Μέσα από αυτή τη συζήτηση έγινε μια σειρά εισηγήσεων με πιο σημαντικές την πρόταση όπως ορισθεί ως κτίριο μηδενικής ή σχεδόν μηδενικής ενεργειακής κατανάλωσης το κτίριο του οποίου η κατανάλωση πρωτογενούς ενέργειας είναι ίση ή μικρότερη από 40 KWh/m2/yr και την εισήγηση όπως εξετασθεί το ενδεχόμενο πιθανής εισαγωγής στο λογισμικό έκδοσης των πιστοποιητικών ενεργειακής απόδοσης (ΠΕΑ) μιας νέας κατηγορίας, αυτής της Α+, στην οποία θα κατατάσσονται τα κτίρια χαμηλής ενεργειακής κατανάλωσης. Επίσης, οι συμμετέχοντες στη συζήτηση εισηγήθηκαν ως κίνητρο για τη σταδιακή αύξηση του αριθμού των κτιρίων μηδενικής ενεργειακής κατανάλωσης να δίνεται επιχορήγηση για όλα τα έξοδα που είναι επιλέξιμα με βάση τη μεθοδολογία ή να μειώνεται ο ΦΠΑ.

  Παρακαλώ όπως ο αρμόδιος υπουργός ενημερώσει τη Βουλή των Αντιπροσώπων αν προτίθεται να αξιοποιήσει τις προτάσεις του Ενεργειακού Γραφείου Κυπρίων Πολιτών, ώστε να προωθηθεί η κατασκευή κτιρίων χαμηλής ή σχεδόν μηδενικής ενεργειακής κατανάλωσης.»
