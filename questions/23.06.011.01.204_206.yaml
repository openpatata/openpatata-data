_id: 23.06.011.01.204_206
_position_on_page: 206
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2016-10-05'
heading: Ερώτηση με αρ. 23.06.011.01.204, ημερομηνίας 5 Οκτωβρίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.204
text: |-
  «Σύμφωνα με πολλούς λάτρεις των κλασικών αυτοκινήτων και μοτοσικλετών, αυτά είναι είδος πολιτιστικής κληρονομιάς (national heritage) για την Κύπρο. Πρόκειται για αυτοκίνητα/μοτοσικλέτες τα οποία αναπληρώθηκαν, συντηρήθηκαν και φυλάγονται με πολλή φροντίδα, κόπο, επιμέλεια και πολύ κόστος για τους ιδιοκτήτες τους. Είναι αυτοκίνητα/μοτοσικλέτες διαφόρων χωρών παραγωγής και ηλικίας πέραν των τριάντα χρονών και μέχρι εβδομήντα χρονών, τα οποία διατηρούνται σε άριστη μηχανική και λειτουργική κατάσταση. Δυστυχώς, λόγω του ότι δεν κυκλοφορούν καθημερινά, όπως τα σύγχρονα αυτοκίνητα, οι ιδιοκτήτες τους τα έχουν διατηρημένα και φυλαγμένα μέσα σε γκαράζ, για να προστατεύονται και να μη φθαρούν περισσότερο από το χρόνο. Όπως πολύ εύστοχα το έχει θέσει κάποιος ’γγλος ειδικός επί του θέματος, ο Mike Brewer, δεν είμαστε οι ιδιοκτήτες, αλλά οι άνθρωποι που τα έχουμε υπό την προστασία μας για κάποια χρόνια, για να τα παραδώσουμε στις επόμενες γενιές (“We are acting as Guardians looking after them for future generation”).

  Πρέπει όμως περιοδικά τα υπό αναφορά αυτοκίνητα/μοτοσικλέτες να μπορεί να κυκλοφορούν σε δημόσιο δρόμο για πολλούς λόγους, όπως π.χ. για σκοπούς συντήρησης ή για να οδηγηθούν στο μηχανουργείο για συντήρηση/μηχανική βλάβη, για ΜΟΤ. Αυτό όμως δε γίνεται δυστυχώς σε καθημερινή βάση αλλά κάποιες φορές το χρόνο. Για αυτό ακριβώς το λόγο, δηλαδή για το ότι δεν κυκλοφορούν, οι ιδιοκτήτες είναι αναγκασμένοι να τα δηλώνουν στη Αρχή Αδειών ως ακινητοποιημένα επ’ αόριστον. Με βάση την παρούσα διαδικασία, οι άδειες κυκλοφορίας κάθε οχήματος υπολογίζονται βάσει του κυβισμού και των ρύπων, οι οποίες το 2014 για τους περισσότερους αυξήθηκαν κατά €20 με €25. Το να ανανεώσει κάποιος την άδεια κυκλοφορίας του οχήματος είναι εύκολο μέσω διαδικτύου. Το θέμα είναι ο χρόνος ανανέωσής του, ο οποίος είναι ανά εξάμηνο (ή το μέρος από τους μήνες που υπολείπονται). Για να το ακινητοποιήσει κάποιος όμως πρέπει να αποταθεί στην Αρχή Αδειών ή στο Γραφείο του Πολίτη, να περιμένει σειρά δύο με τέσσερις ώρες και να περιμένει τρεις με τέσσερις μήνες για την επιστροφή των χρημάτων του. Αντιλαμβάνεστε ότι το να κάνει κάποιος τη διαδικασία αυτή τέσσερις με δέκα φορές το χρόνο είναι αρκετά χρονοβόρο και δεν εξυπηρετεί κανενός το συμφέρον (ούτε του δημοσίου, αν αναλογιστεί κάποιος το κόστος των υπαλλήλων κτλ, ούτε του ιδιοκτήτη λόγω χάσιμο παραγωγικού εργάσιμου χρόνου). Σημειώνεται δηλαδή πολλή ταλαιπωρία, για να κυκλοφορήσει κάποιος το όχημά του κάποιες μέρες το χρόνο. Η άδεια κυκλοφορίας, όπως έχει διαμορφωθεί, στοιχίζει ένα σημαντικό ποσό, αν αναλογιστεί κάποιος ότι τα άτομα που ασχολούνται με κλασικά οχήματα συνήθως έχουν περισσότερα από ένα οχήματα. Όταν οι ιδιοκτήτες τους τα κληρονόμησαν ή τα έσωζαν από την πλήρη καταστροφή ή τα αγόραζαν, υπολόγιζαν τις ισχύουσες άδειες κυκλοφορίας. Δυστυχώς, δεν μπορούν να τις ανανεώσουν, για να τα κινούν μόνο μερικές μέρες το χρόνο. Σημειώνεται ότι στο Ηνωμένο Βασίλειο οι ιδιοκτήτες κλασικών αυτοκινήτων είναι απαλλαγμένοι τελείως από τα τέλη κυκλοφορίας.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να καταργήσει την άδεια κυκλοφορίας κλασικών αυτοκινήτων και μοτοσικλετών.»
