_id: 23.06.011.01.328_329
_position_on_page: 329
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_328.htm
by:
- mp_id: perdikis-giorgos
date: '2016-11-17'
heading: Ερώτηση με αρ. 23.06.011.01.328, ημερομηνίας 17 Νοεμβρίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.328
text: |-
  «Αναφορικά με την ανάπτυξη του λιμανιού και της μαρίνας της Λάρνακας, έχω πληροφορηθεί ότι, παρ’ όλο που βρίσκεται σε εξέλιξη σχετική μελέτη από ξένους συμβούλους της κυβέρνησης με στόχο την τουριστική ανάπτυξη του λιμανιού και του χερσαίου του χώρου, εντούτοις και παρά τη μη συναίνεση του δήμου Λάρνακας έχουν δοθεί από την κυβέρνηση παρατάσεις στις εταιρείες που δραστηριοποιούνται στη βιομηχανία των υδρογονανθράκων για παραμονή των εγκαταστάσεών τους στο λιμάνι της Λάρνακας και χρήση χώρων του. Σε μια τελευταία δε εξέλιξη, η εταιρεία TOTAL, η μόνη εταιρεία που σεβάστηκε την αρνητική απόφαση του δήμου Λάρνακας και τις αντιδράσεις της τοπικής κοινότητας και ακολούθησε τις νόμιμες διαδικασίες για δραστηριοποίησή της στο λιμάνι Λεμεσού, ενδέχεται να οδηγηθεί από την κυβέρνηση να δραστηριοποιηθεί και αυτή στο λιμάνι Λάρνακας λόγω “νομικών” προβλημάτων που η ίδια η κυβέρνηση δημιούργησε στη συμφωνία με τον επενδυτή του λιμανιού Λεμεσού. Σε αυτή την περίπτωση ολόκληρο το λιμάνι της Λάρνακας, λόγω και του μικρού του μεγέθους, θα μετατραπεί αποκλειστικά σε εφοδιαστική βάση για τις εταιρείες υδρογονανθράκων, εκτοπίζοντας την οποιαδήποτε εμπορική ή/και τουριστική του χρήση.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων ποια μέτρα προτίθεται να λάβει, ώστε να διαφυλάξει την εμπορική ή/και τουριστική χρήση του λιμανιού της Λάρνακας.»
