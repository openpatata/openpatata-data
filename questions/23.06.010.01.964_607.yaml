_id: 23.06.010.01.964_607
_position_on_page: 607
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.964.htm
by:
- mp_id: tornaritis-nikos
date: '2012-06-15'
heading: Ερώτηση με αρ. 23.06.010.01.964, ημερομηνίας 15 Ιουνίου 2012, του βουλευτή
  εκλογικής περιφέρειας Λευκωσίας κ. Νίκου Τορναρίτη
identifier: 23.06.010.01.964
text: |-
  «Όπως γνωρίζουμε, τα παιδιά των Ελλήνων ομογενών Κύπρου, δηλαδή των Ελλαδιτών ανδρών και γυναικών που διαμένουν στην Κύπρο και έχουν συνάψει γάμο με Κύπριο ή Κυπρία, τα οποία είναι σήμερα τελειόφοιτοι λυκείου δε δικαιούνται να διεκδικήσουν θέση στα ανώτερα και ανώτατα εκπαιδευτικά ιδρύματα της Ελλάδος (ΑΑΕΙ) μέσω των παγκύπριων εξετάσεων, όπως όλοι οι υπόλοιποι Κύπριοι συμμαθητές τους, επειδή το Υπουργείο Παιδείας και Πολιτισμού της Κύπρου τούς θεωρεί αλλοδαπούς λόγω ελληνικής καταγωγής. Αντίθετα, το Υπουργείο ’μυνας της Κύπρου τούς θεωρεί Κυπρίους πολίτες και τους υποχρεώνει σε κατάταξη στην Εθνική Φρουρά, για να υπηρετήσουν κανονική εικοσιτετράμηνη θητεία τον ερχόμενο Ιούλιο.

  Προκειμένου τα παιδιά αυτά να διεκδικήσουν θέση στα ελληνικά ΑΑΕΙ, πρέπει να μεταβούν στην Ελλάδα τον ερχόμενο Σεπτέμβριο και να παρακαθίσουν και πάλι σε εξετάσεις των Ελλήνων ομογενών, οι οποίες είναι εξαιρετικά δύσκολες, αφού οι θέσεις είναι ελάχιστες (τουλάχιστον σε ορισμένες σχολές, όπως π.χ. ιατρική, φαρμακευτική, πολυτεχνείο κ.λπ.) και οι υποψήφιοι πάρα πολλοί. Συνεπώς, χρειάζεται πολύμηνη και εντατική προετοιμασία σε εξειδικευμένα εκπαιδευτικά κέντρα στην Ελλάδα.

  Συγκεκριμένα, για τη σχολή ιατρικής προσφέρονται 10 θέσεις και οι υποψήφιοι είναι 692 περίπου, δηλαδή η πιθανότητα επιτυχίας είναι μόλις 1,4%, ενώ μέσω των παγκύπριων εξετάσεων οι θέσεις είναι 76 και οι υποψήφιοι 765 περίπου, δηλαδή οι πιθανότητες είναι περίπου 10%.

  Περαιτέρω, σε περίπτωση κατάταξης των αρρένων ομογενών στην Εθνική Φρουρά τον ερχόμενο Ιούλιο, αυτοί θα βρίσκονται σε εξαιρετικά μειονεκτική θέση τόσο έναντι των συμμαθητών τους οι οποίοι από τον Ιούνιο έχουν ολοκληρώσει τις εξετάσεις τους για τα ελληνικά ΑΑΕΙ μέσω των παγκύπριων εξετάσεων όσο και έναντι των υπόλοιπων ομογενών που δεν έχουν υποχρέωση κατάταξης στην Εθνική Φρουρά, όπως π.χ. οι ομογενείς συμμαθήτριές τους κ.ά., που έχουν ήδη μεταβεί στην Ελλάδα και άρχισαν εντατική προετοιμασία για τις εξετάσεις αυτές.

  Σημειώνεται ότι τα παιδιά αυτά, που έχουν και την ελληνική υπηκοότητα και υπέχουν πρόσθετη υποχρέωση κατάταξής τους και στον ελληνικό στρατό, διαχωρίζονται από το Υπουργείο ’μυνας σε Κυπρίους εκ πατρογονίας, δηλαδή από πατέρα Κύπριο, οι οποίοι καλούνται να υπηρετήσουν κανονική εικοσιτετράμηνη θητεία, και σε Κυπρίους εκ μητρογονίας, δηλαδή από μητέρα Κυπρία, οι οποίοι καλούνται να υπηρετήσουν εξάμηνη μόνο θητεία στην Εθνική Φρουρά.

  Με βάση τα πιο πάνω, παρακαλούνται οι αρμόδιοι υπουργοί να ενημερώσουν τη Βουλή των Αντιπροσώπων πώς τα δύο Υπουργεία ’μυνας και Παιδείας και Πολιτισμού σκοπεύουν από κοινού ή ξεχωριστά το καθένα στον τομέα του να επιλύσουν τα προβλήματα που αντιμετωπίζουν τα πιο πάνω άτομα όσον αφορά τα θέματα:

  1. της ίσης μεταχείρισης για διεκδίκηση θέσης στα ελληνικά ΑΑΕΙ και των διευκολύνσεων που πρέπει να παραχωρηθούν από την πολιτεία για το σκοπό αυτό,

  2. της διάκρισης που παρατηρείται μεταξύ των εκ πατρογονίας και εκ μητρογονίας Κυπρίων ομογενών και των μέτρων που πρέπει να ληφθούν, προκειμένου να εξαλειφθεί η διάκριση αυτή τουλάχιστον όσον αφορά την υπηρεσία τους στην Εθνική Φρουρά.

  Τέλος, επισημαίνεται ότι η λύση που έχει προταθεί για παραχώρηση δεκαπενθήμερης άδειας για προετοιμασία στις εξετάσεις είναι δώρον άδωρον, αφού αυτή δεν αποτελεί ικανοποιητικό χρόνο για κατάλληλη προετοιμασία και ίσως να έχει αντίθετα αποτελέσματα, ενώ η κατάταξη τον Ιανουάριο σημαίνει απώλεια ενός ακόμα χρόνου, αφού η απόλυσή τους θα γίνει τον Ιανουάριο μετά από δύο χρόνια. Έτσι χάνονται τέσσερις μήνες σπουδών, επομένως χάνεται ολόκληρη η χρονιά. Επιπρόσθετα, με την αλλαγή της νομοθεσίας το 2011 τα παιδιά εκ μητρογονίας βρέθηκαν εξ απροόπτου, γιατί πλήρωσαν λεφτά και έχουν ήδη από το 2011 εξασφαλίσει θέσεις σε ανώτερα εκπαιδευτικά ιδρύματα του εξωτερικού, όπως γινόταν και προηγουμένως.

  Δεδομένων των πιο πάνω προβλημάτων, τόσο οι γονείς όσο και τα ίδια τα παιδιά ζητούν ειδικά για τη φετινή 2012 ΕΣΣΟ όπως πραγματοποιηθεί η κατάταξή τους στην Εθνική Φρουρά τον Ιανουάριο του 2013 και η απόλυσή τους να γίνει στα τέλη Σεπτεμβρίου 2014, ενώ το υπόλοιπο των 3-4 μηνών που θα τους απομένει να το υπηρετήσουν τα επόμενα δύο καλοκαίρια, για να μη χάσουν το ακαδημαϊκό έτος 2014-15. Η πρόταση αυτή φαίνεται να αποτελεί τη μόνη και υπό τας περιστάσεις ενδεδειγμένη λύση και παρακαλώ τους αρμόδιους υπουργούς να ενημερώσουν άμεσα τη Βουλή των Αντιπροσώπων για τις ενέργειές τους.»
