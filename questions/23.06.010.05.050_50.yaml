_id: 23.06.010.05.050_50
_position_on_page: 50
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_050.htm
by:
- mp_id: perdikis-giorgos
date: '2015-08-10'
heading: Ερώτηση με αρ. 23.06.010.05.050, ημερομηνίας 10 Αυγούστου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.050
text: |-
  «Οι εκπρόσωποι του Κλάδου Επισιτιστικών Τεχνών της ΠΑΣΥΔΥ έχουν αποστείλει επιστολή, ημερομηνίας 19 Ιουνίου 2015, στον πρόεδρο και τα μέλη της Κοινοβουλευτικής Επιτροπής Υγείας με θέμα “Δημιουργία νέων θέσεων προαγωγής Κλινικών Διαιτολόγων”. Σύμφωνα με την επιστολή τους, παρά το γεγονός ότι έχουν αυξηθεί οι ανάγκες των ιατρικών ειδικοτήτων για υπηρεσίες κλινικού διαιτολόγου στα κρατικά νοσηλευτήρια, δεν έχει προκηρυχθεί καμία νέα θέση Κλινικού Διαιτολόγου τα τελευταία δέκα χρόνια και δεν έχει γίνει καμία πρόσληψη. Στην επιστολή γίνεται αναφορά στα προβλήματα που αντιμετωπίζουν τα κρατικά νοσηλευτήρια εξαιτίας των ελλείψεων που υπάρχουν σε κλινικούς διαιτολόγους. Δεδομένου των επιδημικών τάσεων χρόνιων νοσημάτων φθοράς όπως είναι η παχυσαρκία και ο σακχαρώδης διαβήτης, είναι εμφανές ότι το Υπουργείο Υγείας χρειάζεται να ενισχύσει τις διαιτολογικές υπηρεσίες όσον αφορά την αντιμετώπιση και πρόληψη τέτοιων χρόνιων νοσημάτων. Αίτημα του Κλάδου Επισιτιστικών Τεχνών της ΠΑΣΥΔΥ είναι η άμεση πρόσληψη τριών κλινικών διαιτολόγων παγκύπρια, εκ των οποίων η μία θέση να είναι θέση προαγωγής για επαγγελματική ανέλιξη στον κλάδο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο προτίθεται να ικανοποιήσει το αίτημα του Κλάδου Επισιτιστικών Τεχνών της ΠΑΣΥΔΥ και να προχωρήσει με την προκήρυξη θέσεων Κλινικών Διαιτολόγων.»
