answers:
- http://www2.parliament.cy/parliamentgr/008_3e/23_06_009_05_01.047.htm
identifier: 23.06.009.05.01.047
question:
  by:
  - Περδίκης Γιώργος
  date: '2010-08-05'
  text: |-
    «Έχω πληροφορηθεί ότι πειράματα που έγιναν σε εγκεφαλικά κύτταρα ποντικών έδειξαν ότι η επαφή με μια συγκεκριμένη χημική ουσία, η οποία περιέχεται σε πολλά προϊόντα που χρησιμοποιούμε καθημερινά, εμποδίζει την ανάπτυξη των νευρικών κυττάρων.

    Πρόκειται για τη χημική ουσία methylisothiazolinone (MIT), η οποία ανήκει στην ομάδα ουσιών που ονομάζονται βιοκτόνα και χρησιμοποιείται ευρέως σε κρέμες χειρός, σαμπουάν, βαφές μαλλιών και άλλα καλλυντικά, για να αποθηκεύονται για μεγάλο χρονικό διάστημα χωρίς να αναπτύσσονται σ’ αυτά βακτήρια. Ανάμεσα σε άλλα, χρησιμοποιείται και σε εργοστάσια παραγωγής χρωμάτων, κόλλας, καθώς και σε βιομηχανικά συστήματα ψύξης νερού ως μικροβιοκτόνο. Ιδιαίτερα ανησυχητική είναι η διαπίστωση ότι τα προϊόντα ευρείας χρήσεως που αναφέρθηκαν πιο πάνω χρησιμοποιούνται και από έγκυες γυναίκες και υπάρχει η υποψία ότι μπορεί να επηρεάζεται η φυσιολογική ανάπτυξη των εμβρύων.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει υπόψη του αυτές τις πληροφορίες και αν έχουν γίνει αναλύσεις για εντοπισμό της χημικής αυτής ουσίας σε προϊόντα που κυκλοφορούν στην Κύπρο.»
  title: Ερώτηση με αρ. 23.06.009.05.01.047, ημερομηνίας 5 Αυγούστου 2010, του βουλευτή
    εκλογικής περιφέρειας Λευκωσίας κ. Γιώργου Περδίκη
