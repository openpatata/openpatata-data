_position_on_page: 160
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_159.htm
by:
- Περδίκης Γιώργος
date: '2015-09-28'
heading: Ερώτηση με αρ. 23.06.010.05.159, ημερομηνίας 28 Σεπτεμβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.159
text: |-
  «Έχω πληροφορηθεί από το κοινοτικό συμβούλιο Κάτω Δευτεράς ότι οι κάτοικοι των χωριών της περιοχής αντιμετωπίζουν μεγάλο πρόβλημα, που αφορά τη μη ανάπλαση της λεωφόρου Αρχιεπισκόπου Μακαρίου Γ΄. Ο υπό αναφορά δρόμος είναι η κεντρική λεωφόρος των κοινοτήτων Πάνω και Κάτω Δευτεράς μέχρι τον Πεδιαίο ποταμό και εξυπηρετεί μεγάλο αριθμό κοινοτήτων της επαρχίας Λευκωσίας. Ενώ η υλοποίηση του αναφερόμενου έργου είχε προγραμματιστεί για την περίοδο 2010-2011 με ένταξη των πιστώσεων στον προϋπολογισμό του Τμήματος Πολεοδομίας και Οικήσεως, εντούτοις λόγω των δημοσιονομικών προβλημάτων η υλοποίηση του έργου ανεστάλη. Σύμφωνα με τις πληροφορίες μου, τα πεζοδρόμια είναι σε εξαιρετικά κακή κατάσταση, ενώ, σύμφωνα με σχετική επιστολή του κοινοτικού συμβουλίου Κάτω Δευτεράς, τον τελευταίο χρόνο υπήρξαν και τρεις τραυματισμοί κατοίκων της κοινότητας. Επιπρόσθετα, οι σωλήνες της υδατοπρομήθειας της λεωφόρου είναι πολύ παλιές, σπάζουν πολύ συχνά και το κόστος επιδιόρθωσής τους είναι τεράστιο, ενώ παράλληλα χάνονται μεγάλες ποσότητες νερού.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να προωθήσει προς επίλυση το πιο πάνω αναφερόμενο ζήτημα.»
