_id: 23.06.011.01.066_66
_position_on_page: 66
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_066.htm
by:
- mp_id: myrianthous-ilias
date: '2016-08-08'
heading: Ερώτηση με αρ. 23.06.011.01.066, ημερομηνίας 8 Αυγούστου 2016, του βουλευτή
  εκλογικής περιφέρειας Πάφου κ. Ηλία Μυριάνθους
identifier: 23.06.011.01.066
text: |-
  «Στον παλαιό οικισμό της κοινότητας Θελέτρας στην Πάφο, ο οποίος και εγκαταλείφθηκε μετά την ανέγερση νέου οικισμού και τη μετακίνηση των κατοίκων, υπάρχουν αρκετές κατοικίες με ιδιαίτερα χαρακτηριστικά παραδοσιακής αρχιτεκτονικής. Παρ’ όλα αυτά, οι κατοικίες αυτές έχουν παραμείνει εγκαταλειμμένες, χωρίς να υπάρχει το ενδιαφέρον από κάποιους φορείς ή τμήματα του κράτους να συντηρήσουν ή να διατηρήσουν αυτή την αρχιτεκτονική κληρονομιά. Πέραν τούτου, κάποιοι πολίτες που ενδιαφέρθηκαν να συντηρήσουν και να αναπαλαιώσουν τις κατοικίες τους αντιμετωπίζουν αρκετά γραφειοκρατικά προβλήματα.

  Αυτό φυσικά δε φαίνεται να αποτελεί πρόβλημα μόνο για τη συγκεκριμένη κοινότητα, αφού και σε άλλες περιοχές υπάρχουν περιπτώσεις κτιρίων με παραδοσιακή αρχιτεκτονική που αφήνονται στην εγκατάλειψη χωρίς κανένα ενδιαφέρον για τη διατήρηση και τη συντήρησή τους.

  Ως εκ τούτου, καλείται ο αρμόδιος υπουργός να ενημερώσει τη Βουλή των Αντιπροσώπων για τα πιο κάτω:

  1. Πώς αντιμετωπίζει το θέμα χαρακτηρισμού των κτιρίων της παλαιάς Θελέτρας ως διατηρητέων, καθώς και της παραχώρησης αδειών συντήρησής τους στους ενδιαφερόμενους πολίτες;

  2. Ποια είναι η πολιτική του κράτους για τη διατήρηση των κτιρίων με ιδιαίτερη παραδοσιακή αρχιτεκτονική, όταν οι ιδιοκτήτες τους τα εγκαταλείπουν και δεν ενδιαφέρονται οι ίδιοι για τη συντήρησή τους;»
