answers:
- http://www2.parliament.cy/parliamentgr/008-3f/23_06_010_02.281.htm
by:
- Περδίκης Γιώργος
date: '2012-11-07'
heading: Ερώτηση με αρ. 23.06.010.02.281, ημερομηνίας 7 Νοεμβρίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.281
text: |-
  «Έχω πληροφορηθεί ότι για όσους Τουρκοκυπρίους καταγγέλλονται στις ελεύθερες περιοχές από το Τμήμα Τροχαίας της αστυνομίας και δεν πληρώνουν τα εξώδικά τους δεν υπάρχει σύστημα ελέγχου και εντοπισμού τους, με αποτέλεσμα να επαφίεται στους αστυνομικούς των οδοφραγμάτων κατά πόσο θα διενεργούν έλεγχο, για να εξακριβώσουν ποιοι από τους ιδιοκτήτες οχημάτων που εισέρχονται στις ελεύθερες περιοχές έχουν ανείσπρακτα εξώδικα. Όπως πληροφορήθηκα, δεν υπάρχει μηχανογραφημένο σύστημα για τους Τουρκοκυπρίους, τους τουρίστες και τους υπηκόους τρίτων χωρών, ώστε, όταν δεν πληρώνουν τα εξώδικά τους, να καταχωρίζονται τα ονόματά τους και οι αριθμοί των οχημάτων τους, ώστε να εντοπίζονται εύκολα και γρήγορα, γεγονός που καθιστά εξαιρετικά δύσκολή, εάν όχι αδύνατη, τέτοια εργασία.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν όντως δεν υπάρχει μηχανογραφημένο σύστημα για τους Τουρκοκυπρίους, τους τουρίστες και τους υπηκόους τρίτων χωρών, ώστε, όταν δεν πληρώνουν τα εξώδικά τους, να μπορεί να εντοπίζονται εύκολα και γρήγορα και αν υπάρχει σχέδιο, για να αποκτηθεί σύντομα αυτή η δυνατότητα. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων για το ετήσιο υπολογιζόμενο ποσό που χάνει η Κυπριακή Δημοκρατία από τα ανείσπρακτα εξώδικα που εκδίδονται για Τουρκοκυπρίους, τουρίστες και υπηκόους τρίτων χωρών.»
