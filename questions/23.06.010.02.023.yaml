answers: []
identifier: 23.06.010.02.023
question:
  by:
  - Περδίκης Γιώργος
  date: '2012-08-08'
  text: |-
    «Έχω πληροφορηθεί ότι υπάρχει σοβαρό πρόβλημα με την πρόσβαση και την άνετη, ασφαλή και αξιοπρεπή παρακολούθηση παραστάσεων για άτομα με αναπηρίες, ιδιαίτερα για άτομα που κινούνται με τροχοκάθισμα, στο Αμφιθέατρο Αρχιεπισκόπου Μακαρίου Γ΄ στη Σχολή Τυφλών στη Λευκωσία. Το θέμα αναδείχθηκε πρόσφατα, όταν οι σκηνοθετικές ανάγκες μιας παράστασης ανάγκασαν μία σταθερή θεατή και λάτρη του θεάτρου, τη γνωστή λογοτέχνιδα Ντίνα Κατσούρη, να διαμαρτυρηθεί δημόσια, γιατί ουσιαστικά της απαγορεύτηκε να παρακολουθήσει την παράσταση. Φαίνεται ότι το πεπαλαιωμένο κτίριο του αμφιθεάτρου χρήζει άμεσης επιδιόρθωσης και δημιουργίας υποδομής που να διευκολύνει την πρόσβαση και άνετη παρακολούθηση των παραστάσεων από άτομα με αναπηρίες.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η αρμόδια μονάδα σχεδιασμού για την προσβασιμότητα των δημόσιων κτιρίων έχει μελετήσει την περίπτωση του Αμφιθεάτρου Αρχιεπίσκοπου Μακαρίου Γ΄ στη Σχολή Τυφλών στη Λευκωσία και αν υπάρχει η δυνατότητα κατάλληλων διευθετήσεων, ώστε να επιτευχθεί η άνετη, ασφαλής και αξιοπρεπής πρόσβαση στο θέατρο και η παρακολούθηση παραστάσεων από άτομα με αναπηρία.»
  title: Ερώτηση με αρ. 23.06.010.02.023, ημερομηνίας 8 Αυγούστου 2012, του βουλευτή
    εκλογικής περιφέρειας Λευκωσίας κ. Γιώργου Περδίκη
