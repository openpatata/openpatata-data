_id: 23.06.011.01.379_380
_position_on_page: 380
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_379.htm
by:
- mp_id: charalampidou-eirini
date: '2016-12-07'
heading: Ερώτηση με αρ. 23.06.011.01.379, ημερομηνίας 7 Δεκεμβρίου 2016, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.011.01.379
text: |-
  «Το Υπουργικό Συμβούλιο αποφάσισε την ενοικίαση συγκεκριμένου κτιρίου στο Παραλίμνι για τη μεταστέγαση του Κτηματολογίου Αμμοχώστου. Το θέμα εξετάστηκε στην Κοινοβουλευτική Επιτροπή Παρακολουθήσεως Σχεδίων Αναπτύξεως και Ελέγχου Δημόσιων Δαπανών. Σύμφωνα με το Γενικό Ελεγκτή, ένεκα της όλης διαχείρισης του θέματος, η οποία, όπως διαπιστώθηκε, χαρακτηριζόταν από υπερβάσεις, αλλά και δαπάνες από πλευράς κυβέρνησης σε βάρος του δημόσιου συμφέροντος, προκειμένου το κτίριο να καταστεί κατάλληλο για ενοικίαση, η συμφωνία θα έπρεπε να σταλεί για νομοτεχνικό έλεγχο στη Νομική Υπηρεσία.

  Η επιτροπή Ελέγχου ζήτησε επίσης ενημέρωση ως προς τους ιδιοκτήτες του κτιρίου. Αρχικά διαπιστώθηκε ότι ανήκε σε εταιρεία, τη Ruidoso Overseas Ltd, εγγεγραμμένη στην Κύπρο, η οποία ανήκε σε άλλη εταιρεία εγγεγραμμένη στον Παναμά, τη Vereno Holdings Ltd, και βασικό στέλεχος εμφανιζόταν να είναι Κύπριος από το Παραλίμνι, ο κ. Χρίστος Μακρίδης. Μέχρι σήμερα να σημειωθεί ότι δε γνωρίζουμε ποιος είναι ο πραγματικός ιδιοκτήτης του κτιρίου.

  Στις 6 Δεκεμβρίου 2016 το Υπουργικό Συμβούλιο έστειλε στη Βουλή ενημέρωση, ως οφείλει, για το διορισμό του κ. Χρίστου Μακρίδη στη θέση του μέλους του διοικητικού συμβουλίου του Οργανισμού Χρηματοδοτήσεως Στέγης. Για συστάσεις ο κ. Μακρίδης αναφέρει τους:

  1. Νίκο Αναστασιάδη, Πρόεδρο της Κυπριακής Δημοκρατίας,

  2. Γλαύκο Κληρίδη, πρώην Πρόεδρο της Κυπριακής Δημοκρατίας,

  3. Αβέρωφ Νεοφύτου, πρόεδρο του ΔΗΣΥ,

  4. Ιωάννη Κασουλίδη, Υπουργό Εξωτερικών,

  5. Χάρη Γεωργιάδη, Υπουργό Οικονομικών,

  6. Χριστόφορο Φωκαΐδη, Υπουργό Άμυνας,

  7. Νίκο Χριστοδουλίδη, Κυβερνητικό Εκπρόσωπο.

  Παρακαλείται ο Υπουργός Μεταφορών, Επικοινωνιών και Έργων να ενημερώσει τη Βουλή των Αντιπροσώπων ως προς τον ιδιοκτήτη του κτιρίου όπου, παρά τις ενστάσεις του Γενικού Ελεγκτή, θα μεταστεγαστεί το Κτηματολόγιο Αμμοχώστου και να μας εξηγήσει γιατί το Υπουργείο Μεταφορών, Επικοινωνιών και Έργων αρνήθηκε το αυτονόητο, να στείλει για νομοτεχνικό έλεγχο, σύμφωνα με τις συστάσεις του Γενικού Ελεγκτή, τη συμφωνία που υπέγραψε στη Νομική Υπηρεσία.»
