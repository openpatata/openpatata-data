_id: 23.06.008.02.102_102
_position_on_page: 102
_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_102.htm
by:
- Καράς Αντώνης
date: '2002-11-12'
heading: Ερώτηση με αρ. 23.06.008.02.102 που υποβλήθηκε από το βουλευτή εκλογικής
  περιφέρειας Αμμοχώστου κ. Αντώνη Καρά στις 12 Νοεμβρίου 2002
identifier: 23.06.008.02.102
text: |-
  «Οι ρόλοι, οι αρμοδιότητες και οι ευθύνες της δημόσιας υπηρεσίας υπόκεινται σε ριζικές αλλαγές λόγω της ένταξης της Κύπρου στην Ευρωπαϊκή Ένωση.

  Η δημόσια υπηρεσία θα γίνει μέρος του ευρωπαϊκού θεσμικού συστήματος και θα επηρεάζεται άμεσα από αυτό. Ως μέρος του ευρωπαϊκού συστήματος εξουσίας θα συμμετέχει ενεργά στη λήψη και εφαρμογή αποφάσεων, στην αξιοποίηση ευκαιριών, καθώς και στην αντιμετώπιση τυχόν αρνητικών επιπτώσεων.

  Καλείται το αρμόδιο υπουργείο να ενημερώσει τη Βουλή των Αντιπροσώπων για τα ακόλουθα:

  1. Σε ποιο βαθμό είναι έτοιμη η δημόσια υπηρεσία να αντιμετωπίσει τις προκλήσεις της Ευρωπαϊκής Ένωσης;

  2. Πώς οι δημόσιοι υπάλληλοι ενημερώνονται και επιμορφώνονται για ευρωπαϊκά θέματα που σχετίζονται με τον τομέα/υπηρεσία όπου ανήκουν;

  3. Πόσοι δημόσιοι υπάλληλοι έχουν συμμετάσχει σε ενημερωτικά ή/και επιμορφωτικά προγράμματα για την Ευρωπαϊκή Ένωση;

  4. Πόσοι δημόσιοι υπάλληλοι μεταβαίνουν κάθε χρόνο στο εξωτερικό για επιμόρφωση σε θέματα Ευρωπαϊκής Ένωσης και πώς αυτοί μεταδίδουν τις γνώσεις και εμπειρίες που αποκτούν σε άλλους συναδέλφους τους; Έχω πληροφορίες ότι πολλοί από αυτούς δεν ενημερώνουν τους συναδέλφους τους.

  5. Λαμβάνοντας υπόψη το γεγονός ότι η Ευρωπαϊκή Ένωση αξιοποιεί πλήρως την ηλεκτρονική μορφή επικοινωνίας μέσω του διαδικτύου, ως του κύριου εργαλείου επικοινωνίας, οργάνωσης και διοίκησης, πότε υπολογίζεται (χρονικά) να ολοκληρωθεί η μηχανογράφηση όλων των τμημάτων της δημόσιας υπηρεσίας; Αν κάποια τμήματα του κυπριακού δημόσιου τομέα δεν είναι μηχανογραφημένα μέχρι την ένταξη, πώς αυτά θα ανταποκρίνονται στις απαιτήσεις της Ευρωπαϊκής Ένωσης;»
