_id: 23.06.011.01.056_56
_position_on_page: 56
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_056.htm
by:
- mp_id: orfanidis-christos
date: '2016-07-29'
heading: Ερώτηση με αρ. 23.06.011.01.056, ημερομηνίας 29 Ιουλίου 2016, του βουλευτή
  εκλογικής περιφέρειας Λάρνακας κ. Χρίστου Ορφανίδη
identifier: 23.06.011.01.056
text: |-
  «Η λειτουργία μονάδων αφαλάτωσης στον τόπο μας είναι αναγκαία λόγω της λειψυδρίας που παρατηρείται. Δυστυχώς όλα τα στάδια παραγωγής αφαλατωμένου νερού έχουν περιβαλλοντικές επιπτώσεις. Το σημαντικότερο πρόβλημα είναι τα απόβλητα άλμης που παράγονται κατά την επεξεργασία του θαλασσινού ή υφάλμυρου νερού. Σε ακτίνα αρκετών χιλιομέτρων γύρω από τις μονάδες αφαλάτωσης που λειτουργούν εδώ και χρόνια παρατηρείται καταστροφή της θαλάσσιας πανίδας και χλωρίδας.

  Οι δύο μονάδες αφαλάτωσης που λειτουργούν στην επαρχία Λάρνακας εξυπηρετούν κυρίως τις ανάγκες των επαρχιών Λευκωσίας και ελεύθερης Αμμοχώστου. Σύμφωνα με στοιχεία του Τμήματος Αναπτύξεως Υδάτων, οι ανάγκες των επαρχιών αυτών ανέρχονται στα 50 εκατομ. κυβ. μ. νερού το χρόνο.

  Παρακαλώ τον αρμόδιο υπουργό όπως ενημερώσει τη Βουλή των Αντιπροσώπων για τα ακόλουθα:

  1. Τα μέτρα προς όφελος της επαρχίας Λάρνακας τα οποία το κράτος έχει λάβει ή/και προγραμματίζει να λάβει ως αντιστάθμισμα της επιβάρυνσης του περιβάλλοντος από τη λειτουργία των μονάδων αφαλάτωσης.

  2. Κατά πόσο περιλαμβάνονται οποιαδήποτε αντισταθμιστικά μέτρα στις συμφωνίες ανάμεσα στο κράτος και τους ιδιώτες που διαχειρίζονται τις μονάδες αφαλάτωσης και, αν ναι, ποια είναι αυτά.»
