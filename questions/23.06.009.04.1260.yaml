answers:
- http://www2.parliament.cy/parliamentgr/008_03d/23_06_009_04_1260.htm
identifier: 23.06.009.04.1260
question:
  by:
  - Περδίκης Γιώργος
  date: '2010-06-09'
  text: |-
    «Έχω πληροφορηθεί για το πρόσφατο περιστατικό στο Ραδιοφωνικό Ίδρυμα Κύπρου με τις επιπτώσεις στους εργαζομένους του από τη διενέργεια αντιεντομικού ψεκασμού. Το γεγονός αυτό φέρνει στην επιφάνεια την ακαταλληλότητα των πεπαλαιωμένων κτιριακών εγκαταστάσεων του ιδρύματος, που πιθανόν να έχει επιπτώσεις στην υγεία των εργαζομένων. Πέραν των προβλημάτων που προκαλούν τα έντομα, τα τρωκτικά και τα ερπετά, φαίνεται να εντοπίζεται ένα γενικότερο πρόβλημα επιπτώσεων στην υγεία των εργαζομένων. Δεν είναι ίσως τυχαίο το γεγονός ότι, πέραν των πρόσφατων περιστατικών, τα τελευταία χρόνια τουλάχιστο δύο εργαζόμενοι στο Τμήμα Ειδήσεων του ΡΙΚ παρουσίασαν ανεξήγητα σοβαρά προβλήματα υγείας. Είναι φανερό ότι απαιτείται διερεύνηση του θέματος και, αν οι υποψίες ευσταθούν, η πολιτεία οφείλει να αναλάβει τις ευθύνες της, μη αποκλειομένου του ενδεχομένου της κατεδάφισης των ακατάλληλων υποστατικών.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να ζητήσει εκπόνηση ιατρικής έρευνας για διερεύνηση της σχέσης των περιστατικών αυτών, που αφορούν την υγεία των εργαζομένων, με τις πεπαλαιωμένες κτιριακές εγκαταστάσεις του ΡΙΚ και αν προτίθεται να λάβει δραστικά μέτρα αντιμετώπισης των προβλημάτων.»
  title: Ερώτηση με αρ. 23.06.009.04.1260, ημερομηνίας 9 Ιουνίου 2010, του βουλευτή
    εκλογικής περιφέρειας Λευκωσίας κ. Γιώργου Περδίκη
