_id: 23.06.008.04.824_209
_position_on_page: 209
_sources:
- http://www2.parliament.cy/parliamentgr/008_02/chronological/008_02_HD_3.htm
answers:
- http://www2.parliament.cy/parliamentgr/008_03b/23_06_008_04_824.htm
by:
- mp_id: vasileiou-androula
date: '2005-05-17'
heading: Ερώτηση με αρ. 23.06.008.04.824, ημερομηνίας 17 Μαΐου 2005, της βουλευτού
  εκλογικής περιφέρειας Λευκωσίας κ. Ανδρούλας Βασιλείου
identifier: 23.06.008.04.824
text: |-
  «Η ομάδα G10 της Ευρωπαϊκής Ένωσης (ΕΕ), που συστάθηκε το 2001 με στόχο τη διερεύνηση τρόπων βελτίωσης της ανταγωνιστικότητας της φαρμακοβιομηχανίας στην Ευρώπη και ταυτόχρονα την ενθάρρυνση υψηλών επιπέδων προστασίας της υγείας, κατέληξε σ’ ένα πακέτο με δεκατέσσερις εισηγήσεις μετά από εντατική εργασία ενός χρόνου. Το Μάιο του 2002 δόθηκε στη δημοσιότητα η μελέτη αυτή και κυκλοφόρησε από την ΕΕ σε όλα τα κράτη μέλη και υποψήφια τότε κράτη μέλη με την παράκληση να δεσμευτούν και να υιοθετήσουν τις δεκατέσσερις εισηγήσεις που περιλαμβάνονται στην έκθεση της ομάδας G10.

  Το 2004 διεξήχθη έρευνα από τη γνωστή εταιρεία ερευνών “Burson-Marstella”, ώστε να εξεταστεί κατά πόσο τα 25 κράτη μέλη της ΕΕ είχαν δεσμευτεί και υιοθετήσει τις εισηγήσεις των G10, σύμφωνα με την παράκληση της Ευρωπαϊκής Επιτροπής.

  Δυστυχώς, από τα αποτελέσματα της μελέτης αυτής, φαίνεται ότι η Κύπρος γνώριζε μεν για τα αποτελέσματα και τις εισηγήσεις των G10, αλλά βρισκόταν στον πάτο της λίστας των χωρών, δηλαδή ανάμεσα στις χώρες που δεν έδειξαν κανένα ενδιαφέρον για υιοθέτηση των εν λόγω εισηγήσεων.

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων κατά πόσο έχει αναθέσει σε ειδικούς τη μελέτη της έκθεσης και των εισηγήσεων των G10 και ποια είναι η θέση του σε σχέση με την παράκληση της ΕΕ για υιοθέτηση των εν λόγω εισηγήσεων.»
