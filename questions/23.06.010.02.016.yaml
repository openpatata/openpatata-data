answers:
- http://www2.parliament.cy/parliamentgr/008-3f/23_06_010_02.016.htm
by:
- Περδίκης Γιώργος
date: '2012-08-07'
heading: Ερώτηση με αρ. 23.06.010.02.016, ημερομηνίας 7 Αυγούστου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.016
text: |-
  «Σύμφωνα με πρόσφατο δημοσίευμα της τουρκικής εφημερίδας ZAMAN, o Τούρκος Υπουργός της Ευρωπαϊκής Ένωσης κ. Εγκεμέν Μπαγίς φέρεται να δήλωσε ότι “σε συνεργασία με την Ευρωπαϊκή Ένωση κατέστη δυνατό να ανοίξει ο δρόμος για συνομιλίες Τουρκίας-Ευρωπαϊκής Ένωσης σε σχέση με την απαλλαγή θεωρήσεων εισόδου και με τα οκτώ ‘παγωμένα’ κεφάλαια ενταξιακών διαπραγματεύσεων. Η δημιουργία μέσω της συνεργασίας της Τουρκίας με την Ευρωπαϊκή Επιτροπή της ‘θετικής ατζέντας’ συνιστά μια γέφυρα για την προώθηση των διαπραγματεύσεων, χωρίς να είναι αναγκαία η επαφή με την ελληνοκυπριακή προεδρία”. Παράλληλα τόνισε ότι “οι δεσμοί με την Ευρωπαϊκή Ένωση δεν καταστράφηκαν (λόγω Προεδρίας Κύπρου). Στην πραγματικότητα οι δεσμοί με την Ευρωπαϊκή Ένωση σημείωσαν πρόοδο.”

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τη θέση της κυβέρνησης σε σχέση με το πώς επηρέασε η κυπριακή Προεδρία του Συμβουλίου της Ευρωπαϊκής Ένωσης τις ενταξιακές διαπραγματεύσεις της Τουρκίας, αν όντως η “θετική ατζέντα” αποτελεί διέξοδο για την Τουρκία, για να αποφύγει την κυπριακή Προεδρία, και πώς σχολιάζει γενικώς τις δηλώσεις του Τούρκου υπουργού.»
