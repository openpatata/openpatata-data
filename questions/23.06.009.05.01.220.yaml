answers: []
by:
- Περδίκης Γιώργος
date: '2010-09-27'
heading: Ερώτηση με αρ. 23.06.009.05.01.220, ημερομηνίας 27 Σεπτεμβρίου 2010, του
  βουλευτή εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.220
text: |-
  «Έχω πληροφορηθεί ότι στις 28 Ιουλίου 2010 η Γενική Συνέλευση του Οργανισμού των Ηνωμένων Εθνών (ΟΗΕ) αναγνώρισε επίσημα το δικαίωμα στην πρόσβαση στο καθαρό νερό. Κατά τη διαδικασία της επίσημης ψηφοφορίας στη Σύνοδο της Γενικής Συνέλευσης του ΟΗΕ υπέρ του δικαιώματος τάχθηκαν εκατόν είκοσι δύο κράτη και εναντίον κανένα. Ωστόσο, σαράντα ένα κράτη διαφώνησαν, απέχοντας επιδεικτικά, μεταξύ των οποίων και η Κυπριακή Δημοκρατία.

  Έχω επίσης πληροφορηθεί ότι τουλάχιστο μία περιβαλλοντική οργάνωση που δραστηριοποιείται και στην Κύπρο, συγκεκριμένα οι “Φίλοι της Γης”, είχε απευθύνει εγκαίρως έκκληση τόσο στον Πρόεδρο της Δημοκρατίας όσο και στον Υπουργό Γεωργίας, Φυσικών Πόρων και Περιβάλλοντος όπως η Κύπρος ταχθεί υπέρ του συγκεκριμένου ψηφίσματος.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων γιατί επιλέχθηκε η συγκεκριμένη στάση σε ένα τόσο σημαντικό θέμα.»
