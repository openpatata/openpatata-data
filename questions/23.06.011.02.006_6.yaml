_id: 23.06.011.02.006_6
_position_on_page: 6
_sources:
- http://www2.parliament.cy/parliamentgr/008_02/chronological/008_02_IAB.htm
answers: []
by:
- mp_id: perdikis-giorgos
date: '2017-07-24'
heading: Ερώτηση με αρ. 23.06.011.02.006, ημερομηνίας 24 Ιουλίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.006
text: |-
  «Έχω πληροφορηθεί ότι παιδιά με ειδικές ανάγκες ήρθαν αντιμέτωπα με μια πρωτοφανή ρατσιστική συμπεριφορά κατά την επίσκεψή τους σε χώρο αναψυχής. Ειδικότερα, καλοκαιρινό σχολείο το οποίο απασχολεί παιδιά με ειδικές ανάγκες επισκέφθηκε εστιατόριο στο Lady’s Mile στη Λεμεσό, στα πλαίσια εξωσχολικών δραστηριοτήτων που στόχο έχουν την επιτυχή ενσωμάτωση της ομάδας των παιδιών αυτών στο γενικό σύνολο. Ενώ τα παιδιά μαζί με τους ειδικούς συνοδούς τους είχαν εισέλθει κόσμια στον εσωτερικό χώρο του εστιατορίου, ο οποίος κλιματιζόταν, τους ζητήθηκε να μετακινηθούν στον εξωτερικό χώρο όπου η θερμοκρασία κυμαινόταν άνω των τριάντα πέντε βαθμών Κελσίου. Αν και οι εκπαιδευτικοί εξήγησαν ότι κάτι τέτοιο θέτει σε κίνδυνο την υγεία των παιδιών, ορισμένα από τα οποία μπορεί να υποστούν επιληπτικά επεισόδια λόγω της έκθεσής τους στην υψηλή θερμοκρασία, ο ιδιοκτήτης του χώρου επέμεινε στην αδιανόητη απόφασή του, ζητώντας τους εν τέλει να αποχωρήσουν.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει περιέλθει εις γνώσιν του το υπό αναφορά περιστατικό και αν το έχει διερευνήσει, καθώς και ποια μέτρα πρόκειται να λάβει, ώστε να μην επαναληφθούν τέτοιες απαράδεκτες συμπεριφορές.»
