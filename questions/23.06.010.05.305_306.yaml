_position_on_page: 306
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Χαραλαμπίδου Ειρήνη
date: '2016-01-11'
heading: Ερώτηση με αρ. 23.06.010.05.305, ημερομηνίας 11 Ιανουαρίου 2016, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.05.305
text: |-
  «Σύμφωνα με τις ετήσιες εκθέσεις του Γενικού Ελεγκτή (2012, 2013) υπήρξε εισήγηση στον τότε Υπουργό Υγείας για τροποποίηση της σύνθεσης της Επιτροπής Ελέγχου Τιμών Φαρμάκων (ΕΕΤΦ), ώστε τα μέλη της να μην έχουν άμεσο συμφέρον στα θέματα που εξετάζονται, σύμφωνα και με πάγια αρχή το διοικητικού δικαίου. Οι εκπρόσωποι των ενδιαφερόμενων μερών (εισαγωγέων, παρασκευαστών, φαρμακοποιών) θα μπορούσε να καλούνται σε συνεδρίες της ΕΕΤΦ, κατά τις οποίες εξετάζονται θέματα που τις αφορούν, και να παραθέτουν τις απόψεις τους, χωρίς ωστόσο να συμμετέχουν στη λήψη των αποφάσεων.

  Γνωρίζετε για την έκθεση, την οποία ζήτησε ο τέως Υπουργός Υγείας (παραδόθηκε τον Αύγουστο του 2014), η οποία ετοιμάστηκε από το London School of Economics and Political Sciences (LSE) από τους καθηγητές Panos Kanavos και Olivier Wouters. Σύμφωνα με την έκθεση: «όλα τα κράτη μέλη της EE έχουν επιτροπές που τιμολογούν τα φάρμακα, η σύνθεση των οποίων διασφαλίζει διαδικασίες ως προς την αντικειμενικότητα και τη διαφάνεια, ούτως ώστε η κάθε απόφαση που λαμβάνεται να μην εξυπηρετεί ιδιωτικά συμφέροντα». Τονίζεται επίσης στην έκθεση ότι «στην Κύπρο η ΕΕΤΦ, η οποία εισηγείται καταλόγους τιμών φαρμάκων στον Υπουργό Υγείας, συνίσταται από αριθμό δημοσίων και ιδιωτών παραγόντων, με τους δεύτερους να έχουν την πλειοψηφία. Αυτοί δικαιούνται ψήφο σε ενέργειες οι οποίες επηρεάζουν τις τιμές φαρμάκων στην Κύπρο. Η Επιτροπή θα έπρεπε να συνίσταται από τεχνοκράτες, πανεπιστημιακούς και θεσμικά πρόσωπα με απαραίτητα προσόντα στη φαρμακευτική, ιατρική, οικονομία της υγείας και νομική. Είναι απαραίτητο να αποκλειστούν ιδιώτες με ΣΥΓΚΡΟΥΣΗ ΣΥΜΦΕΡΟΝΤΩΝ».

  Μετά την έκθεση του LSE και τις εισηγήσεις του Γενικού Ελεγκτή, το Υπουργικό Συμβούλιο, στη συνεδρία του ημερομηνίας 29 Ιουλίου 2015, ενέκρινε το νομοσχέδιο «Ο περί Φαρμάκων Ανθρώπινης Χρήσης (Έλεγχος Ποιότητας, Προμήθειας και Τιμών) (Τροποποιητικός) (Αρ. 2) Νόμος του 2015», με το οποίο αντιμετωπιζόταν η σύγκρουση συμφερόντων και άλλαζε η σύνθεση της ΕΕΤΦ. Ο στόχος του νομοσχεδίου ήταν όπως αλλάξει η σύνθεση της ΕΕΤΦ, ώστε να αποτελείται αποκλειστικά από τεχνοκράτες και εμπειρογνώμονες σε θέματα τιμολόγησης και κοστολόγησης και να εισαχθεί διάταξη για δημόσια διαβούλευση της ΕΕΤΦ με τους εμπλεκόμενους φορείς (φαρμακοποιούς, εισαγωγείς φαρμακευτικών προϊόντων, παρασκευαστές φαρμακευτικών προϊόντων, ασθενείς και καταναλωτές) ως μέρος της διαδικασίας αξιολόγησης των αιτήσεων που κατατίθενται.

  Με έκπληξή μας διαπιστώσαμε ότι στις 8 Δεκεμβρίου 2015, με επιστολή της γενικής διευθύντριας του Υπουργείου Υγείας προς τη γενική διευθύντρια της Βουλής των Αντιπροσώπων, δόθηκαν οδηγίες για απόσυρση του νομοσχεδίου με τίτλο «Ο περί Φαρμάκων Ανθρώπινης Χρήσης (Έλεγχος Ποιότητας, Προμήθειας και Τιμών) (Τροποποιητικός) (Αρ. 2) Νόμος του 2015».

  Παρακαλείται ο αρμόδιος υπουργός να μας ενημερώσει πότε θα κατατεθεί εκ νέου αυτό το τόσο σημαντικό νομοσχέδιο με το οποίο θα άλλαζε η σύνθεση της ΕΕΤΦ και θα αντιμετωπιζόταν το θέμα σύγκρουσης συμφερόντων, όπως καταγράφεται στις εκθέσεις του LSE και του Γενικού Ελεγκτή, δεδομένου ότι κανείς στο παρόν στάδιο δεν μπορεί να διασφαλίσει ότι ο Κύπριος πολίτης προστατεύεται από τους κινδύνους που καταγράφονται στις εκθέσεις του LSE και του Γενικού Ελεγκτή, δηλαδή την υψηλή τιμολόγηση φαρμάκων.

  Τα νομοσχέδια κατατίθενται στη Βουλή των Αντιπροσώπων με απόφαση του Υπουργικού Συμβουλίου και αποσύρονται πάλι με απόφαση του Υπουργικού Συμβουλίου. Ως εκ τούτου παρακαλείται ο αρμόδιος υπουργός να μας ενημερώσει επίσης αν αυτή η ενέργεια απόσυρσης του νομοσχεδίου είναι απόφαση του Υπουργικού Συμβουλίου.»
