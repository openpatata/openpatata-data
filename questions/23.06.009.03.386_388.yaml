_id: 23.06.009.03.386_388
_position_on_page: 388
_sources:
- http://www2.parliament.cy/parliamentgr/008_02/chronological/008_02_TC.htm
answers:
- http://www2.parliament.cy/parliamentgr/008_03d/23_06_009_03_386.htm
by:
- Κωνσταντίνου Νεόφυτος
date: '2009-02-24'
heading: Ερώτηση με αρ. 23.06.009.03.386, ημερομηνίας 24 Φεβρουαρίου 2009, του βουλευτή
  εκλογικής περιφέρειας Λευκωσίας κ. Νεόφυτου Κωνσταντίνου
identifier: 23.06.009.03.386
text: |-
  « Παρακαλείται ο αρμόδιος υπουργός να πληροφορήσει τη Βουλή των Αντιπροσώπων σχετικά με τα ακόλουθα ερωτήματα, που προκύπτουν μέσα από δημοσίευμα της εφημερίδας “η σημερινή”, ημερομηνίας 23 Φεβρουαρίου 2009, και αφορούν το ρόλο της Μονάδας Προεδρικής Φρουράς:

  1. Αληθεύει ότι, σύμφωνα με το δημοσίευμα, η Μονάδα Προεδρικής Φρουράς διαδραμάτισε επιχειρησιακό ρόλο στα πλαίσια της οργάνωσης της σύλληψης του τότε δραπέτη Αντώνη Κίτα, άλλως Αλ Καπόνε;

  2. Αληθεύει ότι, σύμφωνα με το δημοσίευμα, σχεδιάζεται η αναβάθμιση του ρόλου της προεδρικής φρουράς με ανάθεση σε αυτή του συντονισμού ενεργειών αστυνομίας-ΚΥΠ και της ανάλυσης πληροφοριών που άπτονται της ασφάλειας του κράτους και της εγκληματικής δραστηριότητας φατριών και εμπόρων ναρκωτικών;

  Τέλος, επισημαίνεται ότι η αποστολή της προεδρικής φρουράς, που συγκροτήθηκε σε μονάδα στις 10 Φεβρουαρίου 1979, σύμφωνα με τις πρόνοιες του περί Αστυνομίας Νόμου, Κεφάλαιο 285, είναι “η προστασία και ασφάλεια του Προέδρου της Δημοκρατίας και των μελών της οικογένειάς του” και διοικείται από αξιωματικό, ο οποίος επιχειρησιακά υπάγεται στον Αρχηγό Αστυνομίας και διοικητικά στο Βοηθό Αρχηγό Υποστήριξης.

  Λαμβανομένων υπόψη των πιο πάνω, παρακαλείται επίσης ο αρμόδιος υπουργός να πληροφορήσει τη Βουλή των Αντιπροσώπων πού βασίζεται και πώς προκύπτει ο αναβαθμισμένος ρόλος της Μονάδας Προεδρικής Φρουράς.»
