answers:
- http://www2.parliament.cy/parliamentgr/008_03b/23_06_008_03_607.htm
by:
- Καράς Αντώνης
date: '2004-06-30'
heading: Ερώτηση με αρ. 23.06.008.03.607, ημερομηνίας 30 Ιουνίου 2004, του βουλευτή
  εκλογικής περιφέρειας Αμμοχώστου κ. Αντώνη Καρά
identifier: 23.06.008.03.607
text: |-
  «Όπως έχω πληροφορηθεί, για άλλη μια τουριστική περίοδο η Αγία Νάπα αντιμετωπίζει σοβαρά προβλήματα αστυνόμευσης. Επαρκής αστυνόμευση σε μια τουριστική περιοχή όπως την Αγία Νάπα θα βοηθήσει στο μέγιστο βαθμό στη μείωση της εγκληματικότητας και της διακίνησης ναρκωτικών. Επίσης, θα συμβάλει στο μέγιστο δυνατό στην καταπολέμηση προβλημάτων όπως ο “κραχτισμός”, η ηχορρύπανση και η παραβίαση ωραρίου λειτουργίας από κέντρα αναψυχής. Τα όποια μέτρα πάρθηκαν στην αρχή της τουριστικής περιόδου δεν είναι αρκετά και, όπως μας τόνισε μέλος του Συνδέσμου Ξενοδόχων Αμμοχώστου, για την πάταξη της ηχορρύπανσης, του “κραχτισμού” και της παραβίασης ωραρίων από κέντρα αναψυχής χρειάζονται έμπειροι αστυνομικοί οι οποίοι να γνωρίζουν την περιοχή.

  Καλύτερη αστυνόμευση θα συμβάλει στην ενίσχυση του αισθήματος ασφάλειας των τουριστών και, κατά συνέπεια, θα επιδράσει θετικά στην προσπάθεια όλων των εμπλεκόμενων φορέων να προβάλουν την περιοχή ως έναν ασφαλή τουριστικό προορισμό.

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα εξής:

  1. Υπάρχουν σχέδια άμεσης ενίσχυσης της αστυνόμευσης στην Αγία Νάπα; Εάν ναι, πότε, πώς και σε ποιο βαθμό θα γίνει αυτό;

  2. Επειδή το πρόβλημα αστυνόμευσης στην Αγία Νάπα παρατηρείται κάθε χρόνο και ειδικότερα κατά τους καλοκαιρινούς μήνες, υπάρχει κάποιος μακροπρόθεσμος σχεδιασμός, ούτως ώστε το πρόβλημα ανεπαρκούς αστυνόμευσης να καλυφθεί πάνω σε μόνιμη βάση ή, εάν υπάρχει ανάγκη ενίσχυσης της αστυνομικής δύναμης κατά τους καλοκαιρινούς μήνες, υπάρχει κάποιος σχεδιασμός, ούτως ώστε αυτό να γίνεται άμεσα, έγκαιρα και με αποτελεσματικότητα;»
