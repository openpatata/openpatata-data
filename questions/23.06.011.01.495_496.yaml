_id: 23.06.011.01.495_496
_position_on_page: 496
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-02-03'
heading: Ερώτηση με αρ. 23.06.011.01.495, ημερομηνίας 3 Φεβρουαρίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.495
text: |-
  «Έχω γίνει δέκτης καταγγελιών για παράνομη στάθμευση στους χώρους στάθμευσης για άτομα με αναπηρίες (ΑμεΑ) σε πολυκατοικίες ή για ιδιοκτήτες πολυκατοικιών που έχουν προχωρήσει στην πώληση των συγκεκριμένων χώρων. Από απάντηση του Υπουργού Δικαιοσύνης και Δημοσίας Τάξεως κ. Ιωνά Νικολάου, ημερομηνίας 4 Νοεμβρίου 2016, σε ερώτησή μου με αρ. 23.06.011.01.007 αναφορικά με την παράνομη στάθμευση σε χώρους αναπήρων πληροφορήθηκα ότι εξασφαλίστηκε νομική συμβουλή ως προς το κατά πόσο η αστυνομία δύναται να παρεμβαίνει σε ιδιωτικούς χώρους και χώρους πολυκατοικιών και να προβαίνει είτε σε καταγγελίες είτε σε παρατηρήσεις στους οδηγούς των οχημάτων που σταθμεύουν σε χώρους οι οποίοι προορίζονται για επισκέπτες με αναπηρίες. Όπως απορρέει από τη σχετική γνωμάτευση, η αστυνομία δεν εξουσιοδοτείται βάσει του νόμου να παρεμβαίνει σε ιδιωτικούς χώρους ή χώρους υποστατικών, περιλαμβανομένου του κοινόχρηστου χώρου που προορίζεται για επισκέπτες με αναπηρίες, και να προβαίνει είτε σε καταγγελίες είτε σε παρατηρήσεις για παράνομη στάθμευση.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα εξής:

  1. Δικαιούται ο επιχειρηματίας ανάπτυξης γης να πωλήσει ή να παραχωρήσει χώρο στάθμευσης που προορίζεται για ΑμεΑ σε οποιοδήποτε ιδιοκτήτη πολυκατοικίας;

  2. Ποια είναι η αρμόδια αρχή στην οποία μπορούν να απευθυνθούν όσοι θέλουν να καταγγείλουν παράνομη στάθμευση σε ιδιωτικό χώρο στάθμευσης αναπήρων;

  3. Ποιος ο ρόλος των τοπικών αρχών ή των πολεοδομικών αρχών, όταν χρειάζεται να αποκατασταθεί η εκ των υστέρων ακύρωση τέτοιων χώρων στάθμευσης, αλλά και στην προστασία τους από παράνομη χρήση;

  4. Μελετάται από το αρμόδιο υπουργείο οποιαδήποτε ρύθμιση, ώστε να σταματήσουν τέτοιες ενέργειες, οι οποίες καταπατούν τα δικαιώματα των ατόμων με

  αναπηρίες;»
