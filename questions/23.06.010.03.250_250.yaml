_id: 23.06.010.03.250_250
_position_on_page: 250
_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_250.htm
by:
- mp_id: perdikis-giorgos
date: '2013-10-24'
heading: Ερώτηση με αρ. 23.06.010.03.250, ημερομηνίας 24 Οκτωβρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.250
text: |-
  «Έχω πληροφορηθεί ότι οι δήμοι και οι κοινότητες της επαρχίας Πάφου ζητούν τη διατήρηση σε λειτουργία της κινητής μονάδας αφαλάτωσης στην Πάφο μετά τη λήξη του συμβολαίου ενοικίασής της, γιατί, όπως υποστηρίζουν, κατά την περίοδο της παρατεταμένης ανομβρίας επιλύθηκαν προβλήματα μη επαρκούς παροχής ύδατος σε όλα τα νοικοκυριά και υποστατικά. Σύμφωνα με τις πληροφορίες μου, η σύμβαση που υπογράφτηκε λήγει στις 22 Νοεμβρίου 2013 και ο ιδιοκτήτης της μονάδας αφαλάτωσης πρέπει να απομακρύνει το εργοστάσιο από τα Κούκλια. Αξίζει να αναφερθεί ότι, σύμφωνα με το Τμήμα Αναπτύξεως Υδάτων, κατά τη λειτουργία της μονάδας, η οποία διήρκεσε μόνο τέσσερις μήνες και είκοσι μέρες, δαπανήθηκαν συνολικά €25.000.000. Συγκεκριμένα, η αγορά νερού για την περίοδο αυτή κόστισε στο κράτος €4.288.679. Άλλα €18.000.000 δαπανήθηκαν μέχρι σήμερα για την κατάσταση εφεδρείας στην οποία βρίσκεται η μονάδα. Το κόστος εφεδρείας είναι €0,7319 ανά κυβικό μέτρο νερού που δεν παράγεται, ενώ, αν λάβει κανείς υπόψη ότι έπρεπε να παραδίδονται 27 000 κυβικά μέτρα νερού ανά ημέρα, τότε το ημερήσιο κόστος είναι €19.761. Επιπλέον €1.900.000 θα δαπανηθούν μέχρι το τέλος της σύμβασης.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να ικανοποιήσει το αίτημα των δήμων και των κοινοτήτων της επαρχίας Πάφου, λαμβάνοντας υπόψη όχι μόνο τη δαπανηρή λειτουργία της μονάδας, αλλά και τις δυσμενείς επιπτώσεις της στο περιβάλλον.»
