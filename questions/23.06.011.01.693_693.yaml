_id: 23.06.011.01.693_693
_position_on_page: 693
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-03-23'
heading: Ερώτηση με αρ. 23.06.011.01.693, ημερομηνίας 23 Μαρτίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.693
text: |-
  «Έχω πληροφορηθεί ότι το Γενικό Λογιστήριο του κράτους εξέδωσε την εγκύκλιο ΚΕΑΑ 10 (25 Ιουνίου 2015) με βάση την οποία για συμβόλαια κατασκευαστικών έργων του δημοσίου των οποίων η μελέτη εκπονείται από τον εργοδότη (δημόσιο) ή από συμβούλους του και των οποίων η εκτιμώμενη αξία είναι πέραν των €100.000 οι ηλεκτρομηχανολογικές εργασίες θα ανατίθενται από την αναθέτουσα αρχή με ξεχωριστή διαδικασία υπό τη μορφή διορισμένων υπεργολαβιών (διορισμένη υπεργολαβία), νοουμένου ότι η υπεργολαβία θα έχει αξία πέραν των €100.000. Η ρύθμιση αποσκοπούσε στην προστασία των υπεργολάβων από προβλήματα που συνήθως έχουν να κάνουν με καθυστερήσεις στις πληρωμές από τους κύριους εργολάβους των έργων. Μέσα σε λίγους μήνες και συγκεκριμένα στις 7 Οκτωβρίου 2016 εκδόθηκε νέα εγκύκλιος ΚΕΑΑ 11 η οποία ακύρωνε την προηγούμενη για λόγους απλούστευσης και επιτάχυνσης των διαδικασιών. Σύμφωνα με το Σύνδεσμο Εργοληπτών Μηχανολογικών και Ηλεκτρολογικών Έργων Κύπρου (μέλος του ΟΕΒ), η μέθοδος της εσωτερικής εργολαβίας που ακολουθείται σήμερα παρουσιάζει σοβαρούς κινδύνους και προβλήματα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων τους λόγους για τους οποίους προχώρησε στην αντικατάσταση της ΚΕΑΑ 10 από την ΚΕΑΑ 11 και αν προηγήθηκε διαβούλευση πριν από την αντικατάσταση με τους εμπλεκόμενους φορείς.»
