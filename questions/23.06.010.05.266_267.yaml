_position_on_page: 267
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_266.htm
by:
- Περδίκης Γιώργος
date: '2015-12-15'
heading: Ερώτηση με αρ. 23.06.010.05.266, ημερομηνίας 15 Δεκεμβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.266
text: |-
  «Το κοινοτικό συμβούλιο Βορόκληνης με επιστολή του η οποία απευθύνεται στο Υπουργείο Εσωτερικών, ημερομηνίας 19 Οκτωβρίου 2015, αναφορικά με την αίτηση της εταιρείας “Domokos Quarries Ltd” για χορήγηση πολεοδομικής άδειας για λατομείο εξόρυξης άμμου, διαμαρτύρεται, γιατί, ενώ η κοινότητα είχε σεβαστεί την απόφαση του Υπουργικού Συμβουλίου ημερομηνίας 16 Ιουλίου 2014 για χορήγηση προσωρινής πολεοδομικής άδειας διάρκειας ενός έτους στην εν λόγω εταιρεία, με τη λήξη της προθεσμίας προωθείται η επέκταση της άδειας λατομείου. Σημειώνεται ότι η προσωρινή άδεια είχε παραχωρηθεί με την προϋπόθεση και τη δέσμευση όλων των εμπλεκομένων ότι δινόταν μόνο για σκοπούς διευθέτησης όλων των ενεργειών που έπρεπε να λάβει η εταιρεία για αποχώρησή της από το χώρο και δραστηριοποίησή της σε άλλη περιοχή χωρίς καθυστέρηση. Σύμφωνα με την επιστολή, μέρος της περιοχής όπου δραστηριοποιείται το λατομείο εντάσσεται σε Ζώνη Προστασίας (Ζ1), ενώ η περιοχή αποτελεί Ζώνη Ειδικής Προστασίας των ’γριων Πτηνών του Δικτύου Natura 2000. Εξαιτίας της δραστηριοποίησης του λατομείου, η περιοχή έχει ήδη υποστεί σοβαρή αλλοίωση του φυσικού της αναγλύφου και έχει αλλοιωθεί η γεωμορφολογία της με ανυπολόγιστες και μη αναστρέψιμες επιπτώσεις για το φυσικό περιβάλλον της περιοχής. Το κοινοτικό συμβούλιο Βορόκληνης τάσσεται κάθετα εναντίον της ανανέωσης ή και παράτασης της πολεοδομικής άδειας του εν λόγω λατομείου.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο προτίθεται να προχωρήσει με την ανανέωση ή παράταση της πολεοδομικής άδειας του εν λόγω λατομείου. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων γιατί παραγνωρίζεται η αντίθεση της κοινοτικής αρχής και των περιβαλλοντικών οργανώσεων.»
