_position_on_page: 227
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Περδίκης Γιώργος
date: '2015-11-13'
heading: Ερώτηση με αρ. 23.06.010.05.226, ημερομηνίας 13 Νοεμβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.226
text: |-
  «Από παλαιότερη απάντηση, ημερομηνίας 30 Σεπτεμβρίου 2014, του Υπουργού Δικαιοσύνης και Δημοσίας Τάξεως κ. Ιωνά Νικολάου σε ερώτησή μου με αρ. 23.06.010.03.483 αναφορικά με τα αποτελέσματα της αστυνομικής έρευνας σε συνεργασία με τις σουηδικές αρχές σε σχέση με την υπόθεση πρατηρίου πετρελαιοειδών στη Λάρνακα, ο διαχειριστής του οποίου συνελήφθη ως ύποπτος για επεμβάσεις στα ηλεκτρονικά συστήματα του πρατηρίου, πληροφορήθηκα ότι εναντίον του διαχειριστή του εν λόγω πρατηρίου πετρελαιοειδών και του υπευθύνου του πρατηρίου έχει καταχωρηθεί ενώπιον του Επαρχιακού Δικαστηρίου Λάρνακας ποινική υπόθεση η οποία ήταν ορισμένη για εκδίκαση στις 23 Οκτωβρίου 2014. Επίσης, εναντίον Ρώσου υπηκόου, που με βάση μαρτυρία που εξασφαλίστηκε προέβη στις μετατροπές στις αντλίες του εν λόγω πρατηρίου, έχει εκδοθεί Ευρωπαϊκό Ένταλμα Σύλληψης και αναζητείται.

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων ποια είναι η εξέλιξη στην εκδίκαση της υπόθεσης, καθώς και αν έχει εντοπιστεί και συλληφθεί ο Ρώσος υπήκοος ο οποίος κατηγορείται ότι προέβη στις μετατροπές στις αντλίες του εν λόγω πρατηρίου.»
