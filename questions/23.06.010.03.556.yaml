_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_556.htm
by:
- Χαραλαμπίδου Ειρήνη
date: '2014-03-18'
heading: Ερώτηση με αρ. 23.06.010.03.556, ημερομηνίας 18 Μαρτίου 2014, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.03.556
text: |-
  «Σε συνέχεια της απάντησης του αρμόδιου υπουργού, ημερομηνίας 3 Φεβρουαρίου 2014, στην ερώτησή μου με αρ. 23.06.010.03.412, ημερομηνίας 14 Ιανουαρίου 2014, λυπούμαι να παρατηρήσω ότι η απάντηση δεν είναι διαφωτιστική ως προς τα ερωτήματα που θέσαμε. Εκκρεμεί το ερώτημα κατά πόσο έχουν απολυθεί και στη συνέχεια επαναπροσληφθεί άτομα, πράγμα που για να γίνει εφικτό, απολύθηκαν συνάδελφοί τους, οι οποίοι, στη βάση των κριτηρίων που έθεσαν οι Κυπριακές Αερογραμμές, κρίθηκε αρχικά ότι θα έπρεπε να παραμείνουν στην εταιρεία.

  Αναφέρονται ως κριτήριο ανθρωπιστικοί λόγοι. Και ερωτώ: Ποιοι είναι αυτοί οι ανθρωπιστικοί λόγοι, στη βάση των οποίων έχουν απολυθεί μονογονιοί και οικογενειάρχες με δεκαπενταετή υπηρεσία, προκειμένου να επαναπροσληφθούν άτομα χωρίς οικογενειακές υποχρεώσεις και με δύο ή τρία χρόνια υπηρεσίας στις Κυπριακές Αερογραμμές; Ως εκ τούτου, θα ήθελα να διευκρινιστεί ποια έννοια δίνεται από τις Κυπριακές Αερογραμμές στον όρο “ανθρωπιστική προσέγγιση”.

  Θα θέλαμε ακόμη να γνωρίζουμε αν στους ατομικούς φακέλους του προσωπικού υπήρχαν αξιολογήσεις από τους ανωτέρους τους καθ’ όλη τη διάρκεια της υπηρεσίας τους, αφού, σύμφωνα με τα κριτήρια που καθορίστηκαν από τις Κυπριακές Αερογραμμές σε σχέση με την επιλογή των πλεοναζόντων υπαλλήλων, το 80% αφορά στην αποδοτικότητα, γεγονός που καθιστά απαραίτητες τις ατομικές αξιολογήσεις.

  Τέλος, ενώ αρχικά απολύθηκε αριθμός αεροσυνοδών, στη συνέχεια κάποιοι/κάποιες επαναπροσλήφθηκαν και μετατέθηκαν στο Τμήμα Μισθοδοσίας. Για να γίνει εφικτή αυτή η επανατοποθέτηση, απολύθηκε προσωπικό που υπηρετούσε στο συγκεκριμένο τμήμα. Ως εκ τούτου, αναμένουμε εξηγήσεις από το συμβούλιο της εταιρείας, στη βάση ποιας αρχής απολύει εκπαιδευμένο για συγκεκριμένα καθήκοντα προσωπικό από ένα τμήμα και το αντικαθιστά με προσωπικό που υπηρετούσε σε άλλο τμήμα.»
