_id: 23.06.010.05.010_10
_position_on_page: 10
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- mp_id: perdikis-giorgos
date: '2015-07-16'
heading: Ερώτηση με αρ. 23.06.010.05.010, ημερομηνίας 16 Ιουλίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.010
text: |-
  «Έχω πληροφορηθεί για την ύπαρξη του Διακανονισμού “Waseenaar” για τον Έλεγχο Εξαγωγής Συμβατικών Όπλων, Εμπορευμάτων και Τεχνολογιών Διπλής Χρήσεως (Waseennaar Arrangement on Export Controls for Conventional Arms and Dual-Use Goods and Technologies). Σύμφωνα με τις πληροφορίες μου, η συνθήκη αυτή έχει συσταθεί με σκοπό να συμβάλει στην περιφερειακή και διεθνή ασφάλεια και σταθερότητα με την προώθηση της διαφάνειας και της μεγαλύτερης υπευθυνότητας στις μεταφορές συμβατικών όπλων και αγαθών και τεχνολογιών διπλής χρήσης. Τα συμμετέχοντα κράτη μέλη επιδιώκουν, μέσω των εθνικών τους πολιτικών, να εξασφαλίζουν ότι οι μεταφορές μέσω των κρατών τους δε συμβάλλουν στην ανάπτυξη των στρατιωτικών δυνάμεων. Η απόφαση μεταβίβασης ή άρνησης μεταβίβασης ενός είδους είναι αποκλειστική ευθύνη του κάθε συμμετέχοντος κράτους. Όπως έχω πληροφορηθεί, η Κύπρος δεν έχει υπογράψει τη συνθήκη αυτή, με αποτέλεσμα να δημιουργούνται προβλήματα στην εισαγωγή εξοπλισμού διπλής χρήσης, όπως τηλεσκοπίων, διοπτρών, κιαλιών κ.λπ.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων τους λόγους για τους οποίους η Κυπριακή Δημοκρατία δεν έχει υπογράψει τον πιο πάνω αναφερόμενο διακανονισμό, καθώς και πότε αναμένεται να το πράξει.»
