_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_186.htm
by:
- Περδίκης Γιώργος
date: '2015-10-13'
heading: Ερώτηση με αρ. 23.06.010.05.186, ημερομηνίας 13 Οκτωβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.186
text: |-
  «Έχω πληροφορηθεί ότι οι συγγενείς των θυμάτων του αεροπορικού δυστυχήματος της εταιρείας “Ήλιος” έχουν διατυπώσει το παράπονο ότι οι αποζημιώσεις που τους είχαν δοθεί είχαν κατατεθεί σε τράπεζες που έτυχαν διαδικασίας απομείωσης των καταθέσεων (κούρεμα), με αποτέλεσμα να έχει ουσιαστικά εκμηδενιστεί η οικονομική τους δυνατότητα. Όπως έχω πληροφορηθεί, οι δικαιούχοι αντιμετωπίζουν βαριές φορολογίες, τις οποίες αδυνατούν να πληρώσουν. Αισθάνονται διπλά αδικημένοι, αφού έχασαν τα προσφιλή τους άτομα (κυρίως γονείς) από τα λάθη και τις εγκληματικές παραλείψεις άλλων -μεταξύ των οποίων και αρχών της πολιτείας- και τώρα καλούνται να πληρώσουν και δυσβάστακτους φόρους. Πρόσφατα ο Πρόεδρος Αναστασιάδης είχε εξαγγείλει τη δημιουργία επιτροπής για τη διαχείριση των ανθρωπιστικών θεμάτων που αντιμετωπίζουν οι οικογένειες των θυμάτων της τραγωδίας στο Μαρί. Διερωτώμαι αν μπορεί με την ίδια λογική αυτή η επιτροπή να χειριστεί και τα ανθρωπιστικά θέματα που αφορούν τους συγγενείς των θυμάτων της τραγωδίας του αεροπορικού δυστυχήματος της εταιρείας “Ήλιος”.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο υπάρχει ειδική μεταχείριση για τους συγγενείς των θυμάτων της τραγωδίας του αεροπορικού δυστυχήματος της εταιρείας “Ήλιος” σε σχέση με τις φορολογικές και άλλες υποχρεώσεις τους προς το κράτος.»
