_id: 23.06.011.01.603_604
_position_on_page: 604
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-03-03'
heading: Ερώτηση με αρ. 23.06.011.01.603, ημερομηνίας 3 Μαρτίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.603
text: |-
  «Σύμφωνα με εγκύκλιο του Υπουργείου Παιδείας και Πολιτισμού, ημερομηνίας 24 Φεβρουαρίου 2017, η οποία είχε ως θέμα την εξεταστική περίοδο για το σχολικό έτος 2016-2017, οι μαθητές του γυμνασίου καλούνται μέσα σε πέντε μέρες, από τις 30 Μαΐου μέχρι και τις 6 Ιουνίου, να δώσουν εξετάσεις σε όλα τα εξεταζόμενα μαθήματα, αλλά και τα μαθήματα στα οποία υστερούν. Σημειώνεται ότι τα γυμνάσια κλείνουν στις 26 Μαΐου, δίνοντας στους μαθητές χρονικό περιθώριο τεσσάρων ημερών, για να προετοιμαστούν σε όλα τα μαθήματα. Επιπρόσθετα, σύμφωνα με την εγκύκλιο, μέσα σε δεκαπέντε μέρες οι μαθητές που δε θα περάσουν σε κάποια από τα μαθήματα που θα εξεταστούν θα κληθούν σε επανεξέταση, έχοντας πολύ λίγο χρόνο προετοιμασίας.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν πρόκειται να επανεξετάσει το πρόγραμμα της εξεταστικής περιόδου για τα γυμνάσια, δίνοντας περισσότερο χρονικό περιθώριο στους μαθητές να προετοιμαστούν.»
