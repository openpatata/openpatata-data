_position_on_page: 172
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Περδίκης Γιώργος
date: '2015-10-08'
heading: Ερώτηση με αρ. 23.06.010.05.171, ημερομηνίας 8 Οκτωβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.171
text: |-
  «Έχω πληροφορηθεί ότι το Γραφείο της Επιτρόπου Διοικήσεως και Ανθρωπίνων Δικαιωμάτων δέχεται πληθώρα καταγγελιών από πολίτες που για μήνες περιμένουν να εξεταστεί η αίτηση που υπέβαλαν για το Ελάχιστο Εγγυημένο Εισόδημα (ΕΕΕ). Στις περιπτώσεις μάλιστα των ανάπηρων αιτητών η καθυστέρηση φαίνεται να είναι μεγαλύτερη, αφού δεν παραπέμπονται έγκαιρα για αξιολόγηση της αναπηρίας τους. Η Επίτροπος Διοικήσεως προχώρησε σε σχετική έκθεση με αφορμή παράπονο ανάπηρης γυναίκας. Στην έκθεσή της η επίτροπος τονίζει ότι ο σκοπός για τον οποίο θεσμοθετήθηκε το ΕΕΕ φαίνεται να μην επιτυγχάνεται και κάλεσε την αρμόδια υπηρεσία του υπουργείου όπως επισπεύσει τις σχετικές διαδικασίες, καθώς οι πολίτες και κυρίως τα άτομα με αναπηρία που αιτούνται για ΕΕΕ είναι άτομα που ενδεχομένως να μην έχουν άλλους πόρους, για να εξασφαλίσουν τα απολύτως απαραίτητα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τους λόγους για τους οποίους το υπουργείο εξακολουθεί να αδυνατεί να εξετάσει έγκαιρα τις αιτήσεις για το ΕΕΕ και ποια μέτρα προτίθεται να λάβει προκειμένου να ολοκληρώνεται έγκαιρα η εξέταση των αιτήσεων. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων για τον αριθμό των αιτήσεων που έχουν υποβληθεί από τον Αύγουστο του 2014 από άτομα με αναπηρίες, ποιος είναι ο αριθμός των ατόμων με αναπηρίες που έχουν παραπεμφθεί για αξιολόγηση της αναπηρίας τους και πόσες αιτήσεις έχουν εγκριθεί για χορήγηση του ΕΕΕ.»
