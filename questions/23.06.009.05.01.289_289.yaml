_position_on_page: 289
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.289.htm
by:
- Περδίκης Γιώργος
date: '2010-10-21'
heading: Ερώτηση με αρ. 23.06.009.05.01.289, ημερομηνίας 21ης Οκτωβρίου 2010, του
  βουλευτή εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.289
text: |-
  «Τα τελευταία χρόνια αρχίζουν να πυκνώνουν οι καταγγελίες για περιστασιακή εμφάνιση διάφορων αποβλήτων (π.χ. περιττώματα) σε παραλίες και θαλάσσιες περιοχές λουομένων στην Κύπρο. Κατά την εξέταση αυτών των υποθέσεων και των καταγγελιών αποδείχθηκε ότι δεν υπάρχει κρατική υπηρεσία η οποία να είναι αρκούντως εξουσιοδοτημένη, αλλά και εξοπλισμένη, ώστε να εφαρμόζει σε τέτοιες περιπτώσεις μέτρα αντιρρύπανσης κατά τον ίδιο οργανωμένο τρόπο που φαίνεται να μπορεί να γίνει σε περίπτωση εμφάνισης πετρελαιοκηλίδας.

  Τίθενται πολύ σοβαρά ερωτήματα όσον αφορά τη στελέχωση και τον αριθμό προσωπικού μιας τέτοιας υπηρεσίας, τον εξοπλισμό με σκάφη και ιδιαίτερα με κατάλληλα (state of the art) εργαλεία εντοπισμού ρύπανσης και καθαρισμού της θάλασσας. Ιδιαίτερα, αμφιβάλλω αν υπάρχει δυνατότητα άμεσης τοποθέτησης αντιρρυπαντικού πλωτού τείχους (anti-pollution boom), ώστε -όσο είναι εφικτό, έστω και προσωρινά- η ρύπανση, επιφανείας τουλάχιστον, να μην επιτρέπεται να εισχωρεί στις περιοχές προστασίας των λουομένων, μέχρι να ανακαλυφθεί η πηγή και να λυθεί το πρόβλημα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να εξετάσει το κενό που υπάρχει σε σχέση με την αρμοδιότητα κάποιας κρατικής υπηρεσίας για περισυλλογή και αφαίρεση αποβλήτων από τη θάλασσα όπως είναι τα σκουπίδια, τα περιττώματα, οι πλαστικές σακούλες και οποιοδήποτε άλλο υλικό προκαλεί ρύπανση της θάλασσας που δεν είναι κατ’ ανάγκη ρύπανση από πετρελαιοειδή.»
