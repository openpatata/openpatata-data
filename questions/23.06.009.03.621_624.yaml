_id: 23.06.009.03.621_624
_position_on_page: 624
_sources:
- http://www2.parliament.cy/parliamentgr/008_02/chronological/008_02_TC.htm
answers:
- http://www2.parliament.cy/parliamentgr/008_03d/23_06_009_03_621.htm
by:
- Περδίκης Γιώργος
date: '2009-07-08'
heading: Ερώτηση με αρ. 23.06.009.03.621, ημερομηνίας 8 Ιουλίου 2009, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.03.621
text: |-
  «Έχω πληροφορηθεί ότι το Υπουργείο Εργασίας και Κοινωνικών Ασφαλίσεων εκδίδει άδειες εκπομπής αερίων αποβλήτων για βιομηχανίες και εργοτάξια, κατ’ εφαρμογή των προνοιών του περί Ελέγχου της Ρύπανσης της Ατμόσφαιρας Νόμου [Νόμος Αρ. 187 (1)/2002], με την επιφύλαξη της υποχρέωσης για εξασφάλιση των οποιωνδήποτε άλλων αδειών που απαιτούνται δυνάμει άλλων νόμων. Τελικά, όπως και στη γνωστή περίπτωση του εργοστασίου “Astrasol” στα Λατσιά, εργοστάσια που δεν εξασφάλισαν πολεοδομικές ή οικοδομικές άδειες κατέχουν άδεια εκπομπής αερίων αποβλήτων. Το γεγονός αυτό δημιουργεί σωρεία προβλημάτων και τραγελαφικών καταστάσεων.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν γνωρίζει την πιο πάνω τακτική, σε ποιο βαθμό και σε ποια εργοστάσια έχουν δημιουργηθεί οι εν λόγω καταστάσεις και αν αναμένεται να τροποποιήσει την τακτική του υπουργείου.»
