_position_on_page: 286
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Περδίκης Γιώργος
date: '2016-01-07'
heading: Ερώτηση με αρ. 23.06.010.05.285, ημερομηνίας 7 Ιανουαρίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.285
text: |-
  «Σύμφωνα με απάντηση της Ένωσης Δήμων που έλαβα στις αρχές Οκτωβρίου 2015 σε επιστολή μου αναφορικά με το θέμα της διαχείρισης των νεκρών ζώων στο οδικό δίκτυο, ένας μικρός αριθμός των δήμων περισυλλέγει τα νεκρά ζώα και τα μεταφέρει σε ειδικό λάκκο για ταφή, ενώ μόλις ένας δήμος από αυτούς εξετάζει το ενδεχόμενο μεταφοράς τους σε αδειοδοτημένη μονάδα. Επίσης, έχω πληροφορηθεί ότι η πρακτική που ακολούθησαν συνεργεία του Τμήματος Δημοσίων Έργων στους αυτοκινητοδρόμους ήταν η ταφή των νεκρών ζώων δίπλα από το δρόμο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο είναι νόμιμη η τακτική που ακολουθεί ο μικρός αριθμός δήμων για ταφή των νεκρών ζώων σε ειδικό λάκκο ή η τακτική που ακολουθούν τα συνεργεία του Τμήματος Δημοσίων Έργων στους αυτοκινητοδρόμους και ποια μέτρα προτίθεται να λάβει, προκειμένου να καταστεί υποχρεωτική η περισυλλογή των νεκρών ζώων από το οδικό δίκτυο από τους δήμους και η μεταφορά τους σε αδειοδοτημένες μονάδες.»
