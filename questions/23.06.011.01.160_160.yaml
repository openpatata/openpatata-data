_id: 23.06.011.01.160_160
_position_on_page: 160
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_160.htm
by:
- mp_id: charalampidou-eirini
date: '2016-09-22'
heading: Ερώτηση με αρ. 23.06.011.01.160, ημερομηνίας 22 Σεπτεμβρίου 2016, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.011.01.160
text: |-
  «Παρακαλείται ο αρμόδιος υπουργός να μας πληροφορήσει πώς τυγχάνουν διαχείρισης υποθέσεις εκπαιδευτικών με σοβαρά προβλήματα υγείας, οι οποίοι μετακινούνται, χωρίς να λαμβάνεται υπόψη η σοβαρότητα της ασθένειάς τους όπως ούτε οι ώρες εργασίας, αν και λόγω ιατρικής παρακολούθησης τα πρωινά δεν μπορούν να βρίσκονται στις αίθουσες διδασκαλίας.

  Συγκεκριμένα, μετατέθηκε άτομο που είχε τοποθετηθεί στα Κρατικά Ινστιτούτα Επιμόρφωσης λόγω σοβαρών προβλημάτων υγείας. Επισυνάπτουμε όλα τα ιατρικά έγγραφα, στα οποία περιλαμβάνονται και τα προσωπικά στοιχεία του υπό αναφορά ατόμου, που καταδεικνύουν τη σοβαρότητα της κατάστασης. Πρόκειται για νεφροπαθή ο οποίος το 2013 υποβλήθηκε σε μεταμόσχευση νεφρού από μεταθανάτιο δότη. Βρίσκεται υπό συνεχή παρακολούθηση εφ’ όρου ζωής και τα πρωινά έχει ραντεβού, προκαθορισμένα και μη, ανάλογα με την κατάσταση της υγείας του, με τους ιατρούς του Γενικού Νοσοκομείου Λευκωσίας. Επισημαίνουμε ότι, σύμφωνα με ιατρικά πιστοποιητικά, η συχνή και καθημερινή επαφή με παιδιά στον κλειστό χώρο της τάξης θέτει σε κίνδυνο την υγεία του λόγω περιορισμένης άμυνας του οργανισμού του εξαιτίας φαρμακευτικών αγωγών.

  Παρακαλούμε να μας ενημερώσετε για τη συγκεκριμένη υπόθεση το συντομότερο.»

  Σημείωση: Τα επισυνημμένα έγγραφα, που περιέχουν εμπιστευτικές πληροφορίες, έχουν καταχωρισθεί στο Αρχείο της Βουλής. Αντίγραφό τους στάλθηκε στον αρμόδιο υπουργό.
