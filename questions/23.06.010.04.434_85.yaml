_id: 23.06.010.04.434_85
_position_on_page: 85
_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_434.htm
by:
- mp_id: perdikis-giorgos
date: '2015-02-16'
heading: Ερώτηση με αρ. 23.06.010.04.434, ημερομηνίας 16 Φεβρουαρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.434
text: |-
  «Έχω πληροφορηθεί για την ανησυχία και τον πανικό που προκαλούνται στους κατοίκους του δήμου Δερύνειας και των γύρω κοινοτήτων εξαιτίας της διενέργειας ασκήσεων από τον τουρκικό κατοχικό στρατό με αντιαρματικά όπλα στο πεδίο βολής Αγίου Μέμνονα, κοντά στην κατεχόμενη παραλία της Δερύνειας. Παρ’ όλο που οι ασκήσεις του κατοχικού στρατού φαίνεται ότι έχουν σταματήσει, η ανασφάλεια, ο φόβος και η αναταραχή εξακολουθούν να επικρατούν στο δήμο Δερύνειας, αφού οι δημότες ζουν σε απόσταση αναπνοής από το διαχωριστικό συρματόμπλεγμα και το πεδίο βολής του τουρκικού κατοχικού στρατού. Υπάρχει επίσης ανησυχία λόγω του ότι έχει παρατηρηθεί ότι μεταφέρθηκε αμμόχωμα, πιθανόν από παραλία της Δερύνειας, για επέκταση του πεδίου βολής. Προβληματισμός υπάρχει αναφορικά και με τους κάλυκες, τα βλήματα και τους πυραύλους και για το κατά πόσο αυτά καταλήγουν στη θάλασσα ή αλλού. Γι’ αυτό το λόγο ο δήμαρχος Δερύνειας ζήτησε να μεταβεί στην κατεχόμενη παραλία μαζί με τα Ηνωμένα Έθνη και ειδικούς για τοπική επιθεώρηση των πιο πάνω περιβαλλοντικών ζητημάτων.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να λάβει, προκειμένου να αποτρέψει την περαιτέρω επέκταση του πεδίου βολής στον ’γιο Μέμνονα, καθώς και για τα μέτρα που προτίθεται να λάβει για αντιμετώπιση των περιβαλλοντικών προβλημάτων που δημιουργούνται εξαιτίας της μεταφοράς αμμοχώματος από παραλία της Δερύνειας στο πεδίο βολής των Τούρκων. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων για τα μέτρα που λαμβάνονται μέσω του Οργανισμού Ηνωμένων Εθνών για αποτροπή της επανέναρξης των ασκήσεων του τουρκικού κατοχικού στρατού στο πεδίο βολής του Αγίου Μέμνονα, κοντά στην κατεχόμενη παραλία της Δερύνειας.»
