_id: 23.06.010.04.430_81
_position_on_page: 81
_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_430.htm
by:
- Χαραλαμπίδου Ειρήνη
date: '2015-02-12'
heading: Ερώτηση με αρ. 23.06.010.04.430, ημερομηνίας 12 Φεβρουαρίου 2015, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.04.430
text: |-
  «Σε τοποθέτησή του ο Βοηθός Γενικός Εισαγγελέας τόσο στο Γ΄ Πρόγραμμα του ΡΙΚ όσο και στο πρωινό ενημερωτικό πρόγραμμα της δημόσιας ραδιοτηλεόρασης, ημερομηνίας 12.2.2015, άφησε σοβαρότατες αιχμές ως προς την ασφάλεια των Κεντρικών Φυλακών, αφού η Νομική Υπηρεσία έκανε αποδεκτό τον ισχυρισμό του τέως δημάρχου Πάφου ότι εντός των φυλακών απειλείται η ζωή του. Αποτέλεσμα ήταν να μην επιτρέψει την παραπομπή του στις Κεντρικές Φυλακές. Ο Βοηθός Γενικός Εισαγγελέας απαντούσε σε ερωτήσεις ως προς την επιλογή της Νομικής Υπηρεσίας να μη μεταφερθεί ο τέως δήμαρχος Πάφου στις Κεντρικές Φυλακές και την απόφασή της να επιλεγεί άλλος χώρος, για να τεθεί υπό φρούρηση και να ενταχθεί σε πρόγραμμα προστασίας μαρτύρων.

  Μετά από σειρά αυτοκτονιών στις Κεντρικές Φυλακές ο ισχυρισμός ότι κάποιοι εξακολουθούν να έχουν μηχανισμούς ελέγχου και επιρροής εντός των φυλακών, ισχυρισμός που γίνεται αποδεκτός από τη Νομική Υπηρεσία διά στόματος Βοηθού Γενικού Εισαγγελέα, είναι σοβαρότατος και ανησυχητικός.

  Παρακαλείται ο αρμόδιος υπουργός να μας ενημερώσει κατά πόσο υπάρχει ασφάλεια για τους κρατουμένους, από τη στιγμή που αφήνονται τέτοιες αιχμές.»
