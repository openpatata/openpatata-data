_id: 23.06.009.05.01.524_524
_position_on_page: 524
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.524.htm
by:
- Περδίκης Γιώργος
date: '2011-01-13'
heading: Ερώτηση με αρ. 23.06.009.05.01.524, ημερομηνίας 13 Ιανουαρίου 2011, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.524
text: |-
  «Έχω παρατηρήσει ότι τα προϊόντα που εισάγονται από τρίτες χώρες και πωλούνται στην Κύπρο δεν έχουν όλα ορθή σήμανση για τον τόπο προέλευσής τους. Η ανεπαρκής ή παραπλανητική σήμανση έχει οδηγήσει πολλές φορές σε προβλήματα υγείας και ασφάλειας των καταναλωτών. Επίσης, οδήγησε κάποιες μη ευρωπαϊκές χώρες στο να περιορίσουν το εμπόριό τους σε ορισμένες μόνο χώρες της Ευρωπαϊκής Ένωσης. Η σήμανση για τη χώρα προέλευσης (“Made in”) είναι σήμερα υποχρεωτική μόνο για κάποια αγροτικά προϊόντα. Σύμφωνα με έκθεση της Επιτροπής Διεθνούς Εμπορίου του Ευρωπαϊκού Κοινοβουλίου, η σαφής σήμανση στα προϊόντα για τη χώρα προέλευσής τους είναι απαραίτητη προϋπόθεση, προκειμένου να μπορούν οι καταναλωτές να λαμβάνουν αποφάσεις βασισμένες στην ορθή πληροφόρηση, αλλά και να προστατεύονται έναντι των ενδεχόμενων κινδύνων για την υγεία, έναντι των προϊόντων απομίμησης και του αθέμιτου ανταγωνισμού.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η κυβέρνηση προτίθεται να καταθέσει νομοσχέδιο που να καθιστά υποχρεωτική τη σήμανση για τη χώρα προέλευσης (“Made in”) όχι μόνο στα αγροτικά προϊόντα, αλλά και σε προϊόντα όπως υφάσματα, φαρμακευτικά είδη, εργαλεία, έπιπλα κ.τ.λ.»
