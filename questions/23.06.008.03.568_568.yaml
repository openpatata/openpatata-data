_id: 23.06.008.03.568_568
_position_on_page: 568
_sources:
- http://www2.parliament.cy/parliamentgr/008_02/chronological/008_02_HC.htm
answers:
- http://www2.parliament.cy/parliamentgr/008_03b/23_06_008_03_568.htm
by:
- mp_id: kliridis-christos
date: '2004-05-10'
heading: Ερώτηση με αρ. 23.06.008.03.568, ημερομηνίας 10 Μαΐου 2004, του βουλευτή
  εκλογικής περιφέρειας Λευκωσίας κ. Χρίστου Κληρίδη
identifier: 23.06.008.03.568
text: |-
  «Αναφέρομαι στο θέμα των γενετικά μεταλλαγμένων προϊόντων, έχοντας τα ακόλουθα δύο, εξίσου σημαντικά, γεγονότα κατά νου:

  1. Το μεγαλύτερο πείραμα σχετικά με τα γενετικά τροποποιημένα φυτά έχει γίνει, σύμφωνα με δημοσίευμα της εφημερίδας “Καθημερινή”, με ημερομηνία 12 Οκτωβρίου 2003, στη Βρετανία από τη Βασιλική Επιστημονική Εταιρεία. Είχε διάρκεια τέσσερα χρόνια. Σύμφωνα με τα αποτελέσματα του πειράματος, η καλλιέργεια δύο εκ των τριών μεταλλαγμένων φυτών, που ήταν το αντικείμενο του πειράματος, της ελαιοκράμβης και του ζαχαρότευτλου, αποδεικνύεται πολύ πιο επιβλαβής από τη συμβατική καλλιέργεια. Οι επιστήμονες που έκαναν το πείραμα συμβουλεύουν να μην καλλιεργηθούν αυτά τα φυτά, επειδή παρουσιάζονται ιδιαίτερα επιβαρυντικά τόσο για τη χλωρίδα όσο και για τα ωφέλιμα έντομα των χωραφιών.

  2. Εν τω μεταξύ, πέρσι το Ευρωπαϊκό Κοινοβούλιο ψήφισε νομοθεσία που είχε ως αποτέλεσμα την άρση της απαγόρευσης της καλλιέργειας των γενετικά μεταλλαγμένων προϊόντων στην ΕΕ. Τώρα, για πρώτη φορά μετά από πέντε χρόνια, επιτρέπεται η πώληση των προϊόντων αυτών, με την προϋπόθεση ότι έχουν σαφή σήμανση.

  Λαμβανομένου υπόψη, λοιπόν, του γεγονότος ότι το μορατόριουμ της ΕΕ για την καλλιέργεια των γενετικά μεταλλαγμένων προϊόντων έχει τερματιστεί και έχοντας επίσης υπόψη τα αποτελέσματα του πειράματος της Βασιλικής Επιστημονικής Εταιρείας της Βρετανίας, παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τη θέση της κυβέρνησης για το θέμα της καλλιέργειας των γενετικά μεταλλαγμένων προϊόντων.»
