_id: 23.06.011.02.130_130
_position_on_page: 130
_sources:
- http://www2.parliament.cy/parliamentgr/008_02/chronological/008_02_IAB.htm
answers:
- http://www2.parliament.cy/parliamentgr/008_3h/23_06_011_02_130.htm
by:
- mp_id: perdikis-giorgos
date: '2017-09-11'
heading: Ερώτηση με αρ. 23.06.011.02.130, ημερομηνίας 11 Σεπτεμβρίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.130
text: |-
  «Σε πρόσφατη συνάντησή μου με το κοινοτικό συμβούλιο Αλάμπρας μού ετέθη το θέμα των πολύ σοβαρών επιπτώσεων στην ποιότητα της ζωής των κατοίκων και εν γενεί στην ανάπτυξη της κοινότητας από την τριχοτόμησή της εξαιτίας της διέλευσης των αυτοκινητόδρομων Λευκωσίας-Λεμεσού και Λευκωσίας-Λάρνακας-ελεύθερης Αμμοχώστου και της ύπαρξης του ανισόπεδου κόμβου, όπου ενώνονται οι βασικότερες οδικές αρτηρίες της ελεύθερης Κύπρου. Οι κάτοικοι διαμαρτύρονται για το θόρυβο, το άγχος και τη ρύπανση από τα σκουπίδια. Ζητούν όπως γίνεται πιο συχνά και συστηματικά καθαρισμός της περιοχής κατά μήκος του αυτοκινητόδρομου από τα χόρτα και τα σκουπίδια. Σημειώνεται ότι καθαρίζεται μόνο μία λωρίδα ενός μέτρου από το οδόστρωμα του αυτοκινητόδρομου. Το υπόλοιπο της έκτασης, που ανήκει στο Τμήμα Δημοσίων Έργων, συχνά καλύπτεται από πυκνή βλάστηση, παραμένει ακαθάριστο, γίνεται εστία συσσώρευσης σκουπιδιών και κατ’ επέκταση ερπετών και εντόμων και συμβάλλει στην αύξηση του κινδύνου πρόκλησης πυρκαγιών. Η κατάσταση αυτή επεκτείνεται σε κάποιες περιπτώσεις και εκτός της περίφραξης του αυτοκινητόδρομου, στη λωρίδα γης που μεσολαβεί μεταξύ του αυτοκινητόδρομου και παράλληλων οδών.

  Το κοινοτικό συμβούλιο ζητά από το αρμόδιο υπουργείο να εγκριθεί άμεσα σχετική ειδική κρατική χορηγία για τον καθαρισμό αυτού του μέρους του δημόσιου χώρου. Επιπρόσθετα, οι κάτοικοι ζητούν την τοποθέτηση ηχοπετασμάτων στη νότια και δυτική πλευρά του αυτοκινητόδρομου, καθώς και την ολοκλήρωση του έργου στη βόρεια ανατολική. Το έργο αυτό έμεινε ημιτελές λόγω της οικονομικής κρίσης. Δεν επιτρέπεται να μην τεθεί ως άμεση προτεραιότητα και, αντί αυτού, να προχωρήσουν τα έργα τοποθέτησης ηχοπετασμάτων σε άλλες περιοχές.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν και πότε προτίθεται να ικανοποιήσει τα δίκαια αιτήματα της κοινότητας Αλάμπρας.»
