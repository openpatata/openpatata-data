answers:
- http://www2.parliament.cy/parliamentgr/008_3g/23_06_010_03_309.htm
identifier: 23.06.010.03.309
question:
  by:
  - Περδίκης Γιώργος
  date: '2013-11-14'
  text: |-
    «Σε απάντηση του Υπουργού Εσωτερικών κ. Σωκράτη Χάσικου στην ερώτησή μου με αρ. 23.06.010.02.734, αναφορικά με τη χρήση ακατάλληλων τούβλων που προέρχονταν από τις κατεχόμενες περιοχές, πληροφορήθηκα ότι, όσον αφορά την παρότρυνση των διανομέων, των χρηστών και των καταναλωτών να συμβάλουν στην εφαρμογή απόσυρσης προϊόντος στις περιπτώσεις όπου η αρμόδια αρχή λάβει μέτρα, το Υπουργείο Εσωτερικών ζήτησε σχετική γνωμάτευση από τη Νομική Υπηρεσία της Δημοκρατίας για το θέμα. Η Νομική Υπηρεσία απάντησε ότι η παρότρυνση των διανομέων, των χρηστών του προϊόντος και των καταναλωτών εκ μέρους της αρμόδιας αρχής βάσει του ισχύοντος νομικού πλαισίου δεν είναι υποχρεωτική.

    Στη συνέχεια το Υπουργείο Εσωτερικών για λόγους προστασίας του καταναλωτή απέστειλε επιστολή προς τον Επίτροπο Προστασίας Δεδομένων Προσωπικού Χαρακτήρα, με την οποία τέθηκε το ερώτημα κατά πόσο το Υπουργείο Εσωτερικών στα πλαίσια εποπτείας της αγοράς ως αρμόδια αρχή έχει το δικαίωμα να δημοσιοποιεί τα ονόματα των οικονομικών φορέων, στις περιπτώσεις όπου εντοπίζεται μη συμμορφούμενο προϊόν. Σε απαντητική επιστολή ο Επίτροπος διευκρίνισε ότι ο περί Επεξεργασίας Δεδομένων Προσωπικού Χαρακτήρα (Προστασία του Ατόμου) Νόμος του 2001 [Ν. 138(Ι)/2001], όπως τροποποιήθηκε, αφορά μόνο φυσικά άτομα ως υποκείμενα των δεδομένων. Στις περιπτώσεις που αυτά είναι εταιρείες, ο νόμος δεν έχει εφαρμογή, οπότε και δε νοείται οποιαδήποτε παράβαση των αρχών, σε περίπτωση δημοσιοποίησης των ονομάτων των εταιρειών. Σύμφωνα με την απάντηση του Υπουργείου Εσωτερικών, το υπουργείο απέστειλε εκ νέου επιστολή στη Νομική Υπηρεσία, στις 15 Ιουλίου 2013, με την οποία ζητείται, λαμβανομένης υπόψη της επιστολής του Επιτρόπου Προστασίας Δεδομένων Προσωπικού Χαρακτήρα, νέα γνωμάτευση από τη Νομική Υπηρεσία αναφορικά με τη δημοσιοποίηση των ονομάτων των εταιρειών, στις περιπτώσεις που εντοπίζονται μη συμμορφούμενα προϊόντα.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για το περιεχόμενο της νέας γνωμάτευσης της Νομικής Υπηρεσίας αναφορικά με το πιο πάνω θέμα και για τις περαιτέρω ενέργειές του.»
  title: Ερώτηση με αρ. 23.06.010.03.309, ημερομηνίας 14 Νοεμβρίου 2013, του βουλευτή
    εκλογικής περιφέρειας Λευκωσίας κ. Γιώργου Περδίκη
