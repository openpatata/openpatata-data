answers:
- http://www2.parliament.cy/parliamentgr/008_3g/23_06_010_03_083.htm
identifier: 23.06.010.03.083
question:
  by:
  - Περδίκης Γιώργος
  date: '2013-08-29'
  text: |-
    «Έχω πληροφορηθεί από ανακοίνωση του Επιστημονικού Τεχνικού Επιμελητηρίου Κύπρου (ΕΤΕΚ), ημερομηνίας 22 Ιουλίου 2013, αναφορικά με την πρακτική των αρμόδιων αρχών να εμμένουν στην απαίτηση για καταβολή εγγύησης συμμετοχής στους διαγωνισμούς παροχής υπηρεσιών συμβούλων μελετητών.

    Σύμφωνα με την ανακοίνωση του ΕΤΕΚ, η πρακτική που εφαρμόζεται από τις συγκεκριμένες αρχές όχι μόνο αψηφά τις παρεμβάσεις του επιμελητηρίου και τις οδηγίες του Γενικού Λογιστηρίου της Δημοκρατίας, αλλά καταδεικνύει άγνοια για τις ιδιαίτερα δύσκολες οικονομικές συνθήκες που επικρατούν την παρούσα περίοδο στην Κύπρο. Σύμφωνα με την ανακοίνωση του ΕΤΕΚ, το συγκεκριμένο μέτρο πλήττει την αξιοκρατία των διαγωνισμών, διότι εμποδίζεται η πλειοψηφία των μελετητών να συμμετέχουν λόγω της αδυναμίας εξασφάλισης του απαιτούμενου ποσού, αφού δε δίνεται εναλλακτική δυνατότητα έκδοσης ισόποσης επιταγής. Το επιχείρημα των αναθετουσών αρχών για προστασία των συμφερόντων τους και διασφάλιση, μέσω της απαίτησης εγγύησης συμμετοχής, της μη απόσυρσης του χαμηλότερου προσφοροδότη και άρα της ολοκλήρωσης των έργων δίχως απώλειες, αποδυναμώνεται, εάν αναλογιστεί κανείς πως οι συγκεκριμένες περιπτώσεις αφορούν διαγωνισμούς για υπηρεσίες και όχι για εκτέλεση έργων. Το επιμελητήριο στην ανακοίνωσή του καλεί τις αναθέτουσες αρχές να μην απαιτούν εγγύηση συμμετοχής και όσες το έχουν ήδη πράξει να ανακαλέσουν άμεσα τη συγκεκριμένη πρόνοια με διορθωτικό έγγραφο.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να εφαρμόσει την εισήγηση του ΕΤΕΚ για μη καταβολή εγγύησης συμμετοχής στους διαγωνισμούς παροχής υπηρεσιών συμβούλων μελετητών.»
  title: Ερώτηση με αρ. 23.06.010.03.083, ημερομηνίας 29 Αυγούστου 2013, του βουλευτή
    εκλογικής περιφέρειας Λευκωσίας κ. Γιώργου Περδίκη
