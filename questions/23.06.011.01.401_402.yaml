_id: 23.06.011.01.401_402
_position_on_page: 402
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_401.htm
by:
- mp_id: fakontis-antreas
date: '2016-12-30'
heading: Ερώτηση με αρ. 23.06.011.01.401, ημερομηνίας 30 Δεκεμβρίου 2016, του βουλευτή
  εκλογικής περιφέρειας Πάφου κ. Αντρέα Φακοντή
identifier: 23.06.011.01.401
text: |-
  «Η Νεφέλη Ταλιώτου από την Πάφο, η οποία απεβίωσε το 1982, κληροδότησε μέρος της περιουσίας της, ύψους €152.939, στην Κρατική Στέγη Ηλικιωμένων και Αναπήρων στο Χλώρακα της επαρχίας Πάφου. Το ποσό αυτό κατατέθηκε το Δεκέμβριο του 1986 σε λογαριασμό καταθέσεων των Υπηρεσιών Κοινωνικής Ευημερίας (ΥΚΕ). Σύμφωνα με την Έκθεση του Γενικού Ελεγκτή για το 2015, το συνολικό ποσό του κληροδοτήματος στις 31/12/2015 ανερχόταν στις €787.058.

  Για αξιοποίηση του κληροδοτήματος προγραμματιζόταν για αρκετά χρόνια η ανέγερση συγκροτήματος μικρών οικιστικών μονάδων πάνω σε κρατική γη που παραχωρήθηκε με έγκριση του Υπουργικού Συμβουλίου το 1996, ενώ στη συνέχεια οι ΥΚΕ αποφάσισαν να προχωρήσουν στην υλοποίηση κάποιων βελτιωτικών έργων, τα οποία και πάλι δεν έγιναν. Αργότερα αποφασίστηκε η αξιοποίηση του εν λόγω κληροδοτήματος κατά την ολική ανακαίνιση της εν λόγω στέγης.

  Από το 2014 οι ΥΚΕ σε συνεργασία με τη διαχειριστική επιτροπή του κληροδοτήματος βρίσκονται σε διαδικασία αξιολόγησης των αναγκών των ενοίκων και των κτιριακών εγκαταστάσεων της στέγης, ώστε να αξιοποιηθεί σωστά το κληροδότημα.

  Πρόσφατα ενημερώθηκα ότι οι ΥΚΕ προχώρησαν σε προκήρυξη προσφορών για ανακαίνιση των κτιρίων της Κρατικής Στέγης Ηλικιωμένων και Αναπήρων στο Χλώρακα.

  Παρακαλώ όπως ενημερώσετε τη Βουλή των Αντιπροσώπων για τα εξής:

  1. Ποιοι οι λόγοι καθυστέρησης λήψης τελικής απόφασης;

  2. Πότε αναμένεται να αρχίσουν και πότε αναμένεται να ολοκληρωθούν οι κατασκευαστικές εργασίες για ανακαίνιση των κτιρίων της εν λόγω κρατικής στέγης;

  3. Ποιο είναι το προϋπολογιζόμενο κόστος του έργου;

  4. Ποια είναι η έκταση της ανακαίνισης των κτιρίων της Κρατικής Στέγης Ηλικιωμένων και Αναπήρων στο Χλώρακα;»
