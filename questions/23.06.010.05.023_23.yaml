_id: 23.06.010.05.023_23
_position_on_page: 23
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_023.htm
by:
- mp_id: perdikis-giorgos
date: '2015-07-29'
heading: Ερώτηση με αρ. 23.06.010.05.023, ημερομηνίας 29 Ιουλίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.023
text: |-
  «Έχω πληροφορηθεί για το αίτημα της Κίνησης Πολιτών όπως απαγορευθεί το κάπνισμα κοντά στις εισόδους και στις εξόδους δημόσιων κτιρίων. Σε σχετική ανακοίνωση της Κίνησης Πολιτών, ημερομηνίας 22 Ιουλίου 2015, αναφέρεται χαρακτηριστικά ότι είναι απαράδεκτο και ενάντια στα δικαιώματα των πολιτών το κάπνισμα στις εισόδους/εξόδους νοσοκομείων και γενικά στις εισόδους/εξόδους κτιρίων δημόσιας χρήσης. Στην ανακοίνωση αναφέρεται επίσης ότι οι άνθρωποι που εισέρχονται ή εξέρχονται από δημόσια κτίρια εκτίθενται στο παθητικό κάπνισμα, ενώ ο καπνός μπορεί να εισρέει από τον εξωτερικό χώρο προς το εσωτερικό των κτιρίων. Η Κίνηση Πολιτών στην ανακοίνωσή της αναφέρει ότι το κάπνισμα πρέπει να απαγορεύεται τουλάχιστον εντός ακτίνας πέντε μέτρων από την είσοδο ή έξοδο πεζών σε δημόσια κτίρια, κτίρια τοπικής αυτοδιοίκησης, εμπορικά κέντρα, ξενοδοχεία, σχολεία, κολέγια, πανεπιστήμια, κοινοτικά κέντρα, θέατρα, κινηματογράφους, βιβλιοθήκες, πινακοθήκες, αθλητικές εγκαταστάσεις, χώρους αναψυχής κ.ά.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν εξετάζει το ενδεχόμενο τροποποίησης του περί Προστασίας της Υγείας (Έλεγχος του Καπνίσματος) Νόμου με σκοπό την περίληψη σε αυτόν της εισήγησης της Κίνησης Πολιτών για απαγόρευση του καπνίσματος σε ακτίνα τουλάχιστον πέντε μέτρων από την είσοδο και έξοδο σε δημόσια και άλλα κτίρια.»
