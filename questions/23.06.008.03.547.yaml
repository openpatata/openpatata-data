answers:
- http://www2.parliament.cy/parliamentgr/008_03/23_06_008_03_547.htm
by:
- Κληρίδης Χρίστος
date: '2004-04-19'
heading: Ερώτηση με αρ. 23.06.008.03.547, ημερομηνίας 19 Απριλίου 2004, του βουλευτή
  εκλογικής περιφέρειας Λευκωσίας κ. Χρίστου Κληρίδη
identifier: 23.06.008.03.547
text: |-
  «Αναφέρομαι στο θέμα της προστασίας του καταναλωτή. Έχοντας διαπιστώσει τα κενά που υπάρχουν στον τομέα αυτό, θα ήθελα να εισηγηθώ όπως υιοθετηθεί η ακόλουθη πολιτική, με βάση τα σημεία που προτείνω:

  1. Συστηματική αγωγή και ενημέρωση των παραγωγών, των κατασκευαστών και των πολιτών σε θέματα κατανάλωσης.

  2. Δικαίωμα αποζημίωσης όσον αφορά τα ελαττωματικά προϊόντα και την παραπλανητική διαφήμιση.

  3. Αναβάθμιση των υγειονομικών υπηρεσιών του κράτους στον υγειονομικό τομέα.

  4. Εκστρατεία ενημέρωσης για τα δικαιώματα των καταναλωτών.

  Λόγω της έλλειψης επαρκούς ενημέρωσης των καταναλωτών για τα δικαιώματά τους υπάρχει σοβαρό πρόβλημα, γιατί η άγνοιά τους αποτελεί αντικείμενο εκμετάλλευσης στο έπακρο από μεγάλο αριθμό καταστηματαρχών και βιομηχάνων. Αναφέρομαι για παράδειγμα στην περίπτωση που ένας καταναλωτής αγοράζει ελαττωματικό προϊόν χωρίς να το προσέξει. Όταν το επιστρέψει στον καταστηματάρχη μέσα σε εύλογο χρονικό διάστημα, ο καταστηματάρχης όχι μόνο αρνείται την ευθύνη ότι του πούλησε ελαττωματικό προϊόν, αλλά προτείνει μάλιστα να το διορθώσει και να επιβαρύνει τον πελάτη με τα έξοδα επιδιόρθωσης. Επίσης, στις περιπτώσεις που ο καταναλωτής επιστρέφει το ελαττωματικό προϊόν μέσα σε εύλογο χρονικό διάστημα και ζητά να του επιστραφούν τα χρήματά του, η επιστροφή χρημάτων γίνεται μόνο σε σπανιότατες περιπτώσεις, αφού τις περισσότερες φορές ο καταναλωτής αναγκάζεται να δεχθεί κουπόνι ίσο με την αξία του εμπορεύματος, το οποίο πρέπει να χρησιμοποιήσει στο ίδιο κατάστημα μέσα σε σύντομο χρονικό διάστημα, διαφορετικά χάνει τα λεφτά του. Δεν έχει δηλαδή την επιλογή ο καταναλωτής να δηλώσει ότι έχει κλονιστεί η εμπιστοσύνη του στα προϊόντα του καταστήματος αυτού και να πάρει πίσω τα λεφτά του.

  Υπάρχει βέβαια ο Σύνδεσμος Καταναλωτών, αλλά παράπονα γίνονται δεκτά μόνο από καταναλωτές οι οποίοι έχουν πληρώσει συνδρομή στο σύνδεσμο. Πρέπει όμως να υπάρχει σύστημα προστασίας όλων των καταναλωτών και όχι μόνο ορισμένων.

  Παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τα μέτρα που προτίθεται να λάβει για τα πιο πάνω θέματα.»
