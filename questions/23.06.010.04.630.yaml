answers: []
by:
- Περδίκης Γιώργος
date: '2015-06-15'
heading: Ερώτηση με αρ. 23.06.010.04.630, ημερομηνίας 15 Ιουνίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.630
text: |-
  «Από επιστολή του κοινοτικού συμβουλίου του συνοικισμού Ανθούπολης, ημερομηνίας 15 Μαΐου 2015, ενημερώθηκα για τα προβλήματα που αντιμετωπίζει ο προσφυγικός κόσμος στο συνοικισμό Ανθούπολης. Συγκεκριμένα, σύμφωνα με την επιστολή, παρ’ όλο που η κατεδάφιση των παλιών πολυκατοικιών έχει ολοκληρωθεί, πολλές εργασίες παραμένουν ανολοκλήρωτες, με αποτέλεσμα να τίθεται θέμα ασφάλειας τόσο για τους κατοίκους της περιοχής όσο και για τους διερχομένους. Επιπρόσθετα, όσον αφορά το πάρκο που βρίσκεται επί της οδού Κουρίου, μέρος του περιτοιχίσματος έχει πάρει επικίνδυνη κλίση και το πλακόστρωτο έχει αλλοιωθεί σε πολλά σημεία. Στην επιστολή το κοινοτικό συμβούλιο θίγει επίσης το πρόβλημα που υπάρχει με την έλλειψη χώρων στάθμευσης. Συγκεκριμένα, στην επιστολή αναφέρεται ότι το Τμήμα Πολεοδομίας έχει ήδη ετοιμάσει σχέδιο στο οποίο καθορίζεται χώρος στάθμευσης για όλους τους κατοίκους που διαμένουν σε πολυκατοικίες ή οι οικίες τους βρίσκονται σε πεζόδρομο, αλλά δεν έχουν υποδειχθεί χώροι στάθμευσης για αναπήρους στους δημόσιους χώρους στάθμευσης. Επίσης, παρατηρείται καθυστέρηση στην υλοποίηση του σχεδίου. Τέλος, με την επιστολή του το κοινοτικό συμβούλιο θίγει το πρόβλημα ασφάλειας που δημιουργείται λόγω της μη επιδιόρθωσης των πεζοδρομίων.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να προωθήσει για την επίλυση όλων των πιο πάνω προβλημάτων.»
