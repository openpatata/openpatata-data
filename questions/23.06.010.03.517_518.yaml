_id: 23.06.010.03.517_518
_position_on_page: 518
_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_517.htm
by:
- mp_id: perdikis-giorgos
date: '2014-02-24'
heading: Ερώτηση με αρ. 23.06.010.03.517, ημερομηνίας 24 Φεβρουαρίου 2014, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.517
text: |-
  «Έχω ενημερωθεί για τις ενστάσεις του Παγκύπριου Διαβητικού Συνδέσμου αναφορικά με την κατοχύρωση από το Συμβούλιο Προσφορών αγοράς συσκευών μέτρησης του σακχάρου στο αίμα. Οι συσκευές διατίθενται μέσω του Υπουργείου Υγείας. Όπως πληροφορήθηκα, παλαιότερα οι συσκευές αυτές διετίθεντο μέσω των γραφείων του Παγκύπριου Διαβητικού Συνδέσμου για τη διευκόλυνση των διαβητικών ατόμων. Σύμφωνα με τους όρους της νέας προσφοράς, ο προμηθευτής θα διαθέτει απευθείας στα άτομα με διαβήτη τις συμβατές συσκευές. Επιπλέον, σύμφωνα με τις πληροφορίες μου, ο συγκεκριμένος προμηθευτής πωλεί τη συσκευή στην τιμή των €25 συν ΦΠΑ (συνολική τιμή €29,75). Ο Παγκύπριος Διαβητικός Σύνδεσμος σε επιστολή που μου απέστειλε αναφέρει ότι, σύμφωνα με έρευνα αγοράς που έκανε, η τιμή πώλησης της συσκευής δεν πρέπει να ξεπερνά τα €15-€20.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η τιμή στην οποία μπορεί ο προμηθευτής να πωλεί τη συγκεκριμένη συσκευή αναγράφεται στους όρους της προσφοράς, καθώς και αν υπάρχει δυνατότητα διαφοροποίησης της προσφοράς, έτσι ώστε ο προμηθευτής να υποχρεούται να πωλεί τη συσκευή μέτρησης του σακχάρου στο αίμα σε χαμηλότερη τιμή. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων αν θα μπορούσε να αναλάβει ο Παγκύπριος Διαβητικός Σύνδεσμος την πώληση των συγκεκριμένων συσκευών και να παραδίδει τα εισπραχθέντα ποσά στον προμηθευτή, όπως γινόταν μέχρι και πριν από την κατοχύρωση της τελευταίας προσφοράς.»
