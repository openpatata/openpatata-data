answers:
- http://www2.parliament.cy/parliamentgr/008_3e/23_06_009_05_01.723.htm
by:
- Περδίκης Γιώργος
date: '2011-04-07'
heading: Ερώτηση με αρ. 23.06.009.05.01.723, ημερομηνίας 7 Απριλίου 2011, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.723
text: |-
  «Έχω πληροφορηθεί ότι στο νέο αεροδρόμιο Λάρνακας καταγράφονται βασικές ελλείψεις και αδυναμίες όσον αφορά την προσβασιμότητα του αεροδρομίου για άτομα με αναπηρίες, σε τέτοιο βαθμό μάλιστα, που επιβάλλεται διεξαγωγή έρευνας, για να διαπιστωθεί αν το αεροδρόμιο είναι κτισμένο βάσει των προνοιών του σχετικού νόμου.

  Ένα βασικό πρόβλημα που παρατηρείται είναι η κλίση των γεφυρών του κτιρίου προς και από την πόρτα από την οποία ξεκινούν οι φυσούνες που ενώνονται με τα αεροπλάνα. Ακόμα πιο μεγάλη είναι η κλίση στις γέφυρες αναχωρήσεων. Επίσης, ενώ υπάρχει βοηθητικό κάγκελο-χειρολαβή στο ύψος του χεριού ανθρώπου που περπατά, δεν υπάρχει δεύτερο κάγκελο πιο χαμηλά, για να χρησιμοποιείται από παιδιά ή άτομα σε τροχοκάθισμα. Ένα ακόμη σημαντικό πρόβλημα είναι το γεγονός ότι στο χώρο αφίξεων του αεροδρομίου υπάρχει μόνο ένας ανελκυστήρας που μπορεί να χρησιμοποιηθεί από επιβάτη με τροχοκάθισμα, η χωρητικότητα του οποίου είναι για μόνο δύο τροχοκαθίσματα, χωρίς να υπάρχει χώρος για άλλα άτομα/συνοδούς. Ένα επιπλέον πρόβλημα εντοπίζεται στους ηλεκτρικούς διαδρόμους, οι οποίοι είναι τόσο στενοί, με αποτέλεσμα, όταν χρησιμοποιούνται από άτομο σε τροχοκάθισμα, να είναι αδύνατο για κάποιον πεζό να το προσπεράσει. Τέλος, ένα πάγιο πρόβλημα των παραπληγικών δε λήφθηκε υπόψη και αυτό αφορά τις ενδείξεις βάρους των αποσκευών στους χώρους ελέγχου αποσκευών, οι οποίες έχουν τοποθετηθεί ψηλά και οι επιβάτες σε τροχοκάθισμα δεν μπορούν να τις διαβάσουν.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων ποια είναι τα μέτρα που προτίθεται να λάβει προκειμένου να επιλυθούν όλα τα πιο πάνω προβλήματα που αντιμετωπίζουν οι παραπληγικοί. Παρακαλώ επίσης τον αρμόδιο υπουργό να πληροφορήσει το σώμα αν προτίθεται να διατάξει έρευνα, για να διαπιστωθεί κατά πόσο το αεροδρόμιο είναι κτισμένο βάσει των προνοιών του νόμου που αφορά τα δικαιώματα των αναπήρων.»
