_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.469.htm
by:
- Περδίκης Γιώργος
date: '2010-12-15'
heading: Ερώτηση με αρ. 23.06.009.05.01.469, ημερομηνίας 15 Δεκεμβρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.469
text: |-
  «Την Πέμπτη, 2 Δεκεμβρίου 2010, ο Πρόεδρος της Βουλής των Αντιπροσώπων ανέγνωσε προ ημερησίας διατάξεως στην ολομέλεια της Βουλής των Αντιπροσώπων ομόφωνη δήλωση του σώματος μέσω της οποίας όλα τα κόμματα ομόφωνα καταδίκασαν την αναφορά του γενικού γραμματέα του Συμβουλίου Ασφαλείας του Οργανισμού Ηνωμένων Εθνών κ. Μπαν Κι-μουν στην τελευταία έκθεσή του προς το Συμβούλιο Ασφαλείας περί βουλευτικών εκλογών στη “νότια Κύπρο”. Συγκεκριμένα, η δήλωση του Προέδρου της Βουλής των Αντιπροσώπων, ανάμεσα σε άλλα, έλεγε τα εξής: “Ο γενικός γραμματέας με την αναφορά αυτή, που προκαλεί ερωτήματα και απορίες ως προς τη σκοπιμότητά της, διέπραξε σφάλμα και δη έναντι της Κυπριακής Δημοκρατίας, η οποία είναι ανεξάρτητο κράτος, μέλος του Οργανισμού Ηνωμένων Εθνών. Οποιαδήποτε ενέργεια μπορεί να ληφθεί ως εξίσωση του νόμιμου και διεθνώς αναγνωρισμένου κράτους της Κυπριακής Δημοκρατίας με την αποσχισθείσα στο κατεχόμενο τμήμα της Κύπρου οντότητα, η οποία έχει καταδικαστεί από τον ίδιο τον Οργανισμό Ηνωμένων Εθνών, έπρεπε να είχε αποφευχθεί.”

  Γνωρίζω ότι ο κατοχικός ηγέτης Έρογλου διαμαρτυρήθηκε με επιστολή του στο γενικό γραμματέα του Οργανισμού Ηνωμένων Εθνών κ. Μπαν Κι-μουν, γιατί στην ίδια έκθεση αναφέρεται σε “κυπριακό λαό”, υποδεικνύοντάς του ότι στην Κύπρο τάχα υπάρχουν δύο λαοί. Είναι αξιοθαύμαστο το θράσος των κατακτητών! Το παράνομο, σύμφωνα με αποφάσεις των Ηνωμένων Εθνών, κατοχικό προτεκτοράτο απευθύνεται προς το γενικό γραμματέα του Συμβουλίου Ασφαλείας των Ηνωμένων Εθνών και του υποδεικνύει να συμμορφωθεί με την παρανομία, κατά παράβαση και της υποτιθέμενης συμφωνημένης βάσης για λύση του Κυπριακού.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει αποστείλει παρόμοια επιστολή εκ μέρους της κυπριακής κυβέρνησης, ώστε να θέσει ενώπιον του γενικού γραμματέα του Συμβουλίου Ασφαλείας των Ηνωμένων Εθνών τη διαμαρτυρία της Βουλής των Αντιπροσώπων για την ατυχή αναφορά του περί “νότου” και να απαντήσει στην πρόκληση του Έρογλου, καθώς και αν υπάρχουν πληροφορίες για την αντίδραση της γραμματείας του Συμβουλίου Ασφαλείας των Ηνωμένων Εθνών σε σχέση με την προκλητική επιστολή του Έρογλου.»
