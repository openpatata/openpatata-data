_sources:
- http://www2.parliament.cy/parliamentgr/008_02/chronological/008_02_ID_2.htm
answers: []
by:
- Περδίκης Γιώργος
date: '2015-06-25'
heading: Ερώτηση με αρ. 23.06.010.04.648, ημερομηνίας 25 Ιουνίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.648
text: |-
  «Με επιστολή που απέστειλε στις Κοινοβουλευτικές Επιτροπές Εσωτερικών και Συγκοινωνιών και Έργων, ημερομηνίας 25 Μαΐου 2015, ο δήμαρχος Τσερίου ενημερώνει τους προέδρους και τα μέλη των επιτροπών ότι το κυριότερο πρόβλημα που αντιμετωπίζει ο δήμος Τσερίου αφορά τον κεντρικό δρόμο Τσερίου. Στο συγκεκριμένο δρόμο, όπως αναφέρεται στην επιστολή του, υπάρχουν τρία σχολεία και δύο εκκλησίες, ενώ ο δρόμος αυτός είναι και εμπορικός, αφού υπάρχουν καταστήματα, υπεραγορές, φαρμακεία κτλ. Ο δρόμος αυτός συνδέει επίσης τις περιοχές Στροβόλου, Λακατάμιας και τις κοινότητες Ταμασού και Ορεινής, αλλά και όλη τη νοτιοδυτική Λευκωσία με τον αυτοκινητόδρομο Λεμεσού. Ο δρόμος αυτός παραμένει χωρίς επαρκή φωτισμό, χωρίς πεζοδρόμια και οχετούς ομβρίων υδάτων και καθιστά τη διακίνηση των οχημάτων και πεζών ιδιαίτερα προβληματική. Ο δήμαρχος τονίζει στην επιστολή του ότι από το δρόμο διέρχονται καθημερινά μικρά παιδιά των οποίων οι ζωές κινδυνεύουν. Αίτημα τόσο του δημοτικού συμβουλίου Τσερίου όσο και των δημοτών είναι όπως συμπεριληφθεί κονδύλι στον προϋπολογισμό του 2016, για να μπορεί να υλοποιηθεί το έργο βελτίωσης του κεντρικού δρόμου Τσερίου, το οποίο εκτιμάται ότι θα στοιχίσει γύρω στα τέσσερα εκατομμύρια ευρώ. Το κόστος του έργου, σύμφωνα με την επιστολή του δημάρχου, καλύπτεται 80% από το κράτος και 20% από το δήμο Τσερίου.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο προτίθεται να συμπεριλάβει το πιο πάνω έργο στον προϋπολογισμό του 2016.»
