_id: 23.06.010.04.553_204
_position_on_page: 204
_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_553.htm
by:
- mp_id: perdikis-giorgos
date: '2015-05-06'
heading: Ερώτηση με αρ. 23.06.010.04.553, ημερομηνίας 6 Μαΐου 2015, του βουλευτή εκλογικής
  περιφέρειας Λευκωσίας κ. Γιώργου Περδίκη
identifier: 23.06.010.04.553
text: |-
  «Έχω πληροφορηθεί ότι η τριμελής υπουργική επιτροπή, αποτελούμενη από τον Υπουργό Εσωτερικών, από τον Yπουργό Μεταφορών, Επικοινωνιών και Έργων και από τον Υπουργό Δικαιοσύνης και Δημοσίας Τάξεως, αποφάσισε να προωθήσει την έκδοση πολεοδομικής άδειας στην εταιρεία “Lidl Cyprus” για ανέγερση υπεραγοράς στην οδό Θεοφίλου Γεωργιάδη στον Άγιο Αθανάσιο Λεμεσού, παρά την αρνητική απόφαση της πολεοδομικής αρχής και την αρνητική τοποθέτηση του Τμήματος Πολεοδομίας της επαρχίας Λεμεσού. Οι λόγοι απόρριψης από το δήμο Αγίου Αθανασίου εντοπίζονταν στην κυκλοφοριακή επιβάρυνση που θα έχει ένας δρόμος με πυκνή οικιστική ανάπτυξη και χωρίς φώτα τροχαίας. Σύμφωνα με τις πληροφορίες μου, η θέση της αστυνομίας ήταν ότι σε καμία περίπτωση δε θα μπορούσε η τροχαία κίνηση να διοχετευθεί μέσω της παραλιακής λεωφόρου της Λεμεσού για την ανάπτυξη. Αξίζει να σημειωθεί ότι το Υπουργείο Ενέργειας, Εμπορίου, Βιομηχανίας και Τουρισμού είχε τοποθετηθεί αρνητικά έναντι της προτεινόμενης ανάπτυξης. Η απόφαση της τριμελούς υπουργικής επιτροπής προκάλεσε θύελλα διαμαρτυριών από τους κατοίκους της περιοχής, οι οποίοι, όπως έχω πληροφορηθεί, έχουν σκοπό να προσφύγουν στο Ανώτατο Δικαστήριο εναντίον της έκδοσης πολεοδομικής άδειας για τη Lidl.

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων αν προτίθεται να αναιρέσει την απόφαση για χορήγηση πολεοδομικής άδειας στην εταιρεία “Lidl Cyprus”, δεδομένου αφενός του γεγονότος ότι το τεμάχιο όπου πρόκειται να ανεγερθεί η υπεραγορά είναι μόνο κατά το ένα τέταρτο εμπορικής χρήσης και δεδομένων αφετέρου των αρνητικών απόψεων των τμημάτων και των έντονων αντιδράσεων των κατοίκων της περιοχής.»
