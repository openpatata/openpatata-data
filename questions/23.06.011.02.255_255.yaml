_id: 23.06.011.02.255_255
_position_on_page: 255
_sources:
- http://www2.parliament.cy/parliamentgr/008_02/chronological/008_02_IAB.htm
answers:
- http://www2.parliament.cy/parliamentgr/008_3h/23_06_011_02_255.htm
by:
- mp_id: perdikis-giorgos
date: '2017-11-08'
heading: Ερώτηση με αρ. 23.06.011.02.255, ημερομηνίας 8 Νοεμβρίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.255
text: |-
  «Μετά το σάλο που δημιουργήθηκε με τα δώρα που έλαβαν βουλευτές που συμμετείχαν στην κοινοβουλευτική αποστολή στο Κουβέιτ, επανήλθε το θέμα με την κανονιστική διευθέτηση του θέματος των δώρων προς αξιωματούχους της διοίκησης της πολιτείας.

  Όσον αφορά τους δημόσιους υπαλλήλους, τον Οκτώβριο του 2013 το Τμήμα Δημόσιας Διοίκησης και Προσωπικού του Υπουργείου Οικονομικών και η Επίτροπος Διοικήσεως και Ανθρωπίνων Δικαιωμάτων εξέδωσαν τον Οδηγό Συμπεριφοράς και Δεοντολογίας των Δημόσιων Υπαλλήλων, με στόχο τη βελτίωση της εξυπηρέτησης του πολίτη και την ενίσχυση της χρηστής διοίκησης και της διαφάνειας στο δημόσιο τομέα. Επίσης, το Υπουργικό Συμβούλιο έχει υπογράψει και αυτό κώδικα δεοντολογίας, με τον οποίο δεσμεύεται να ασκεί τα καθήκοντά του με διαφάνεια και με απόλυτη αμεροληψία. Μία μάλιστα από τις πρόνοιες αναφέρεται στην υποχρέωση των υπουργών να επιστρέφουν μετά τη λήξη της θητείας τους δώρα τα οποία έλαβαν, όσο ήταν στην συγκεκριμένη θέση, τα οποία υπερβαίνουν τα €150.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων τα εξής:

  1. Εξετάζει το ενδεχόμενο να προβεί σε νομοθετική ρύθμιση, ώστε να υπάρχει θεσμοθετημένος κανόνας δεοντολογίας που να δεσμεύει τον Πρόεδρο της Δημοκρατίας, τον Πρόεδρο της Βουλής, τους υπουργούς, τα μέλη της Βουλής των Αντιπροσώπων, τους ευρωβουλευτές και όλους τους ανεξάρτητους αξιωματούχους;

  2. Ποιες είναι οι επιπτώσεις από τυχόν παραβίαση του κώδικα δεοντολογίας από μέλη του Υπουργικού Συμβουλίου; Παρακαλώ όπως κατατεθεί στη Βουλή των Αντιπροσώπων ο εν λόγω κώδικας δεοντολογίας όπως υπογράφηκε από τα μέλη του Υπουργικού Συμβουλίου.

  3. Ποιες είναι οι επιπτώσεις από τυχόν παραβίαση του Οδηγού Συμπεριφοράς και Δεοντολογίας των Δημόσιων Υπαλλήλων;»
