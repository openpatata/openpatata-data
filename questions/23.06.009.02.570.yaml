answers:
- http://www2.parliament.cy/parliamentgr/008_03c/23_06_009_02_570.htm
identifier: 23.06.009.02.570
question:
  by:
  - Αριστοτέλους Άριστος
  date: '2008-06-30'
  text: |-
    «Σε πρόσφατη επίσκεψή μας στο Κυπριακό Οινομουσείο στο χωριό Ερήμη της επαρχίας Λεμεσού, ενημερωθήκαμε για το ιστορικό και την προσφορά του και διαπιστώσαμε την άμεση ανάγκη που υπάρχει για οικονομική στήριξή του από την πολιτεία για τη βιωσιμότητα και λειτουργικότητά του. Θεωρούμε πως η προσφορά του στην ιστορική γνώση και στον πολιτισμό από το 2004 είναι αξιόλογη, σημαντική και συμβάλλει στην προσέλκυση ντόπιων και ξένων επισκεπτών. Επίσης, εξ όσων γνωρίζουμε, πρόσφατα τιμήθηκε ως ένα από τα κορυφαία μουσεία της Ευρώπης από το European Museum Forum.

    Σήμερα πληροφορούμαστε ότι βρίσκεται σε πολύ δυσχερή θέση και κινδυνεύει να τερματίσει τις υπηρεσίες του, αφού διαβεβαιώσεις από δημόσιους φορείς κατά τη διάρκεια της ανέγερσής του για οικονομική στήριξή του μέχρι σήμερα δεν υλοποιήθηκαν. Το Κυπριακό Οινομουσείο ανήκει σε ιδιώτες, λάτρεις του πολιτισμού και της παράδοσής μας, που επωμίζονται όλα τα έξοδα της λειτουργίας και της διοίκησής του, γεγονός δυσβάσταχτο δεδομένου του ύψους του δανείου που έχει συναφθεί για την εκτέλεση του έργου και της αδυναμίας των κρατικών φορέων να τηρήσουν τις υποσχέσεις που έδωσαν για τη χρηματοδότησή του. Όσον αφορά στο νομικό καθεστώς του Κυπριακού Οινομουσείου, αυτό έχει μετατραπεί σε σωματείο-ίδρυμα (Cyprus Wine Museum Culture Center) έπειτα από εισήγηση του Υπουργού Παιδείας και Πολιτισμού Πεύκιου Γεωργιάδη, με επιστολή ημερομηνίας 1ης Σεπτεμβρίου του 2006, ώστε να μπορεί να παίρνει κρατική χορηγία.

    Επειδή το Κυπριακό Οινομουσείο ίσως να διανύει το τελευταίο στάδιο της ύπαρξής του, παρακαλείται ο αρμόδιος υπουργός να πληροφορήσει τη Βουλή των Αντιπροσώπων για τις προθέσεις του σχετικά με το εν λόγω έργο, καθώς και για τυχόν εισηγήσεις του για την αντιμετώπιση των σοβαρών προβλημάτων και για την επιβίωση του Κυπριακού Οινομουσείου.»
  title: Ερώτηση με αρ. 23.06.009.02.570, ημερομηνίας 30 Ιουνίου 2008, του βουλευτή
    εκλογικής περιφέρειας Λεμεσού κ. ’ριστου Αριστοτέλους
