answers:
- http://www2.parliament.cy/parliamentgr/008-3f/23_06_010_02.235.htm
by:
- Περδίκης Γιώργος
date: '2012-10-30'
heading: Ερώτηση με αρ. 23.06.010.02.235, ημερομηνίας 30 Οκτωβρίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.235
text: |-
  «Πρόσφατα προέκυψε μεγάλη αναστάτωση στην κοινότητα Δένειας από πληροφορίες για μετατόπιση ναρκών από τουρκικό ναρκοπέδιο στην τοποθεσία Αγίου Βασιλείου. Φαίνεται ότι οι στρατιωτικές αρχές του κατοχικού ψευδοκράτους πληροφόρησαν την Ειρηνευτική Δύναμη των Ηνωμένων Εθνών στην Κύπρο (ΟΥΝΦΙΚΥΠ) ότι οι πρόσφατες καταρρακτώδεις βροχές προκάλεσαν την κατολίσθηση όγκων χώματος και τη μετατόπιση από τα ορμητικά όμβρια ύδατα ναρκών από τουρκικό ναρκοπέδιο στην περιοχή Αγίου Βασιλείου, κοντά στις θέσεις μάχης των κατοχικών στρατευμάτων. Λόγω της εγγύτητας της τοποθεσίας στις στρατιωτικές τους θέσεις οι Τούρκοι κατακτητές απαγόρευσαν την είσοδο στην περιοχή κατάπαυσης του πυρός στους Ελληνοκυπρίους ναρκαλιευτές. Το ανησυχητικό είναι ότι λόγω αυτού του περιστατικού μάθαμε ότι τα Ηνωμένα Έθνη έχουν τερματίσει τις εργασίες αποναρκοθέτησης της περιοχής που ελέγχουν μεταξύ των θέσεων των δυνάμεων της Εθνικής Φρουράς και του κατοχικού τουρκικού στρατού (Νεκρή Ζώνη).

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για την εξέλιξη του προγράμματος αποναρκοθέτησης στην Κύπρο, κατά πόσο υπάρχουν ακόμα ναρκοπέδια στη Νεκρή Ζώνη και, αν ναι, γιατί δεν προχωρά η αποναρκοθέτησή τους.»
