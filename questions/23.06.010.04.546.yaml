_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_546.htm
by:
- Χαραλαμπίδου Ειρήνη
date: '2015-04-30'
heading: Ερώτηση με αρ. 23.06.010.04.546, ημερομηνίας 30 Απριλίου 2015, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.04.546
text: |-
  «Με την ψήφιση του περί της Πρόληψης και της Καταπολέμησης της Σεξουαλικής Κακοποίησης, της Σεξουαλικής Εκμετάλλευσης Παιδιών και της Παιδικής Πορνογραφίας Νόμου του 2014 συστάθηκε η Αρχή Εποπτείας Καταδικασθέντων για Αδικήματα Σεξουαλικής Φύσης κατά Ανηλίκων. Μέλος της Αρχής Εποπτείας είναι και το Υπουργείο Εργασίας και Κοινωνικών Ασφαλίσεων, το οποίο οφείλει, βάσει της νομοθεσίας, να προβεί στις πιο κάτω δράσεις:

  1. Ίδρυση Ταμείου Στήριξης και οργάνωση της διαχείρισής του (άρθρο 46).

  2. Ενημέρωση των Υπηρεσιών Κοινωνικής Ευημερίας για όλες τις υποχρεώσεις τους σε σχέση με το νόμο.

  3. Προώθηση κανονισμών με βάση τα άρθρα 37(4) και 46(2).

  4. Ενημέρωση του Υπουργείου Οικονομικών σχετικά με την πρόνοια του άρθρου 37(5) για την αποζημίωση των θυμάτων για τα έξοδά τους για τη συμμετοχή τους στην ποινική διαδικασία.

  5. Ενημέρωση εργοδοτών για το άρθρο 22(6) και την υποχρέωση αναζήτησης πιστοποιητικού λευκού ποινικού μητρώου.

  Ταυτόχρονα, οι Υπηρεσίες Κοινωνικής Ευημερίας οφείλουν να προβούν στις ακόλουθες ενέργειες:

  1. Να ενημερώσουν τους λειτουργούς τους για την υποχρέωση που πηγάζει από το άρθρο 30 και τις επιπτώσεις μη συμμόρφωσης με αυτό.

  2. Να τηρούν τις υποχρεώσεις που πηγάζουν από τα άρθρα 31, 32, 33, 42(1) και 54 και αφορούν τα εξής:

  α. Λήψη μέτρων συνδρομής, στήριξης και προστασίας.

  β. Έκδοση διατάγματος απομάκρυνσης θύματος.

  γ. Έκδοση προσωρινού διατάγματος αποκλεισμού.

  δ. Προστασία των θυμάτων στο πλαίσιο της ποινικής διαδικασίας.

  ε. Εκπαίδευση λειτουργών.

  3. Να ενημερώνουν για τις υποχρεώσεις που πηγάζουν από το άρθρο 36 σε σχέση με το δικαίωμα λήψης πληροφοριών από το θύμα.

  4. Να στηρίζουν τα θύματα σύμφωνα με το άρθρο 45 και να συντονίζουν τις εμπλεκόμενες υπηρεσίες [άρθρο 45(5)].

  5. Να εξασφαλίζουν τη διαθεσιμότητα προληπτικών προγραμμάτων, σύμφωνα με το άρθρο 52, και να λαμβάνουν προληπτικά μέτρα και μέτρα παρέμβασης.

  Ως εκ τούτου, καλείται ο αρμόδιος υπουργός να μας ενημερώσει λεπτομερώς για τις ενέργειες στις οποίες έχει προβεί το υπουργείο του για την άμεση εφαρμογή του πιο πάνω νόμου, καθώς και για το ύψος των κονδυλίων που προτίθεται να διαθέσει για την υλοποίηση των πιο πάνω υποχρεώσεων, οι οποίες απορρέουν από το νόμο.»
