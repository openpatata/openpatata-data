_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.391.htm
by:
- Περδίκης Γιώργος
date: '2013-01-10'
heading: Ερώτηση με αρ. 23.06.010.02.391, ημερομηνίας 10 Ιανουαρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.391
text: |-
  «Είχα πρόσφατα την εμπειρία να επισκεφθώ μία Κυριακή πρωί σειρά αρχαιολογικών χώρων και μουσείων στη Λεμεσό και την Πάφο. Αυτό που παρατήρησα ήταν ότι η τιμή των εισιτηρίων εισόδου ήταν πολύ υψηλή (για το μουσείο Λεμεσού ήταν €3,40). Σε χώρους που δεν έχουν και ιδιαίτερα έξοδα λειτουργία ήταν επίσης υψηλή η τιμή του εισιτηρίου (π.χ. αρχαιολογικός χώρος Παλαίπαφου στα Κούκλια ή στο Κάστρο Κολοσσίου €1,70). Πληροφορούμαι ότι, παρά τις ήδη υψηλές τιμές των εισιτηρίων, υπάρχουν σκέψεις για περαιτέρω αύξησή τους. Ήδη οι τουριστικοί πράκτορες και οι ξεναγοί έχουν αφαιρέσει σταδιακά όλους τους αρχαιολογικούς χώρους από το πρόγραμμά τους. Το αποτέλεσμα είναι οι ξένοι επισκέπτες να μη γνωρίζουν την πλούσια αρχαιολογική κληρονομιά του νησιού και να περιορίζονται στο γνωστό ξεπερασμένο μοτίβο του μαζικού και άχρωμου τουρισμού της παραλίας.

  Όπως επίσης πληροφορούμαι, η πλήρης αποξένωση των αρχαιολογικών μας χώρων θα ολοκληρωθεί, αν υλοποιηθούν οι σκέψεις των αρμοδίων για το κλείσιμο των αρχαιολογικών χώρων στο κοινό κατά τα Σαββατοκύριακα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για την πολιτική της αξιοποίησης του αρχαιολογικού θησαυρού για εμπλουτισμό του τουριστικού προϊόντος, πόσο είναι το ύψος των εισιτηρίων, γιατί πληρώνουν οι Κύπριοι και ποια είναι τα έσοδα από τα εισιτήρια στους αρχαιολογικούς χώρους τα τελευταία πέντε χρόνια.»
