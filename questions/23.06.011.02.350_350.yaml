_id: 23.06.011.02.350_350
_position_on_page: 350
_sources:
- http://www2.parliament.cy/parliamentgr/008_02/chronological/008_02_IAB.htm
answers:
- http://www2.parliament.cy/parliamentgr/008_3h/23_06_011_02_350.htm
by:
- mp_id: perdikis-giorgos
date: '2018-01-11'
heading: Ερώτηση με αρ. 23.06.011.02.350, ημερομηνίας 11 Ιανουαρίου 2018, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.350
text: |-
  «Από απάντηση του Υπουργού Παιδείας και Πολιτισμού κ. Κώστα Καδή, ημερομηνίας 30 Οκτωβρίου 2017, σε κοινοβουλευτική μου ερώτηση με αρ. φακ. 23.06.011.01.800 αναφορικά με την εφαρμογή του περί του Ελάχιστου Υποχρεωτικού Ποσοστού Εμπλουτισμού των Δημόσιων Κτιρίων με Έργα Τέχνης (Διαδικασίες και Υποχρεώσεις) Νόμου του 2009 [Ν. 57(Ι)/2009], πληροφορήθηκα ότι ο Υπουργός Παιδείας και Πολιτισμού, λόγω της αδυναμίας εφαρμογής της νομοθεσίας, έθεσε το θέμα ενώπιον του Υπουργικού Συμβουλίου υπό τη μορφή ενημερωτικού σημειώματος, προκειμένου να επαναβεβαιωθεί η υποχρέωση των δημόσιων φορέων να εφαρμόζουν τη νομοθεσία. Στη συνέχεια το Υπουργικό Συμβούλιο, σύμφωνα με την απάντηση του υπουργού, αποφάσισε να τον εξουσιοδοτήσει να εισηγηθεί στο συμβούλιο την τοποθέτηση έργων τέχνης σε υπό κατασκευή δημόσια έργα, νοουμένου ότι το συνεπαγόμενο κόστος καλύπτεται από εξοικονομήσεις των αντίστοιχων υπουργείων.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων τα εξής:

  1. Έχει καταθέσει στο Υπουργικό Συμβούλιο τις εισηγήσεις του για την τοποθέτηση έργων τέχνης σε υπό κατασκευή δημόσια έργα;

  2. Η υπό αναφορά νομοθεσία εφαρμόζεται και στα κτίρια τα οποία ενοικιάζει η κυβέρνηση;

  3. Γιατί η υπό αναφορά νομοθεσία δεν εφαρμόζεται και στα υφιστάμενα κτίρια με βάση την αξία των οικοδομών;

  Επίσης, παρακαλώ τον αρμόδιο υπουργό να καταθέσει στη Βουλή των Αντιπροσώπων το ενημερωτικό σημείωμα το οποίο έθεσε ενώπιον του Υπουργικού Συμβουλίου και το οποίο αφορά στην εφαρμογή της υπό αναφορά νομοθεσίας.»
