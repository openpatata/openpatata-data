_id: 23.06.009.04.1023_355
_position_on_page: 355
_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_1023.htm
by:
- Περδίκης Γιώργος
date: '2010-04-12'
heading: Ερώτηση με αρ. 23.06.009.04.1023, ημερομηνίας 12 Απριλίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.1023
text: |-
  «Σύμφωνα με την έκθεση του Γραφείου Επιτρόπου Διοικήσεως για το παράπονο με αριθμό 20/2008 που αφορά τη διερεύνηση θανάτου προσώπου που φιλοξενούνταν σε ιδρυματική στέγη, επιβάλλεται να διασφαλιστεί ότι κάθε θάνατος προσώπου θα τυγχάνει αποτελεσματικής διερεύνησης, ακόμη δε περισσότερο όταν βρίσκεται υπό τη νομική ή πραγματική ευθύνη του κράτους.

  Ως εκ τούτου, στην έκθεση γίνεται εισήγηση όπως ο περί Θανατικών Ανακρίσεων νόμος εκσυγχρονιστεί, ώστε να καθίσταται υποχρεωτική η διενέργεια θανατικής ανάκρισης όχι μόνο για θανάτους που συμβαίνουν σε χώρους αστυνομικής κράτησης, αλλά και σε άλλους χώρους των οποίων οι συνθήκες προσομοιάζουν με αυτές της κράτησης.

  Στα ίδια πλαίσια γίνεται εισήγηση να κινηθούν οι διαδικασίες εκσυγχρονισμού του Νόμου 117/89 περί των δικαιωμάτων των νοητικά καθυστερημένων ατόμων, ώστε να ρυθμίζονται αποτελεσματικότερα τα θέματα του ελέγχου των συνθηκών διαμονής των ατόμων αυτών σε ιδρυματικές στέγες, καθώς και να διασαφηνιστεί ο ρόλος όλων των εμπλεκόμενων φορέων στη διασφάλιση της ευημερίας τους.

  Όσον αφορά στη διερεύνηση των θανάτων που λαμβάνουν χώρα σε τέτοιους χώρους, στην έκθεση του Γραφείου Επιτρόπου Διοικήσεως γίνεται εισήγηση όπως η αστυνομία ασκεί τη διακριτική ευχέρεια που της παρέχεται, ώστε κατά κανόνα η έρευνά της να συμπεριλαμβάνει και τη διενέργεια νεκροψίας.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τη θέση του επί των εισηγήσεων του Γραφείου Επιτρόπου Διοικήσεως και αν προτίθεται να τις υλοποιήσει.»
