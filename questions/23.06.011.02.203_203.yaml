_id: 23.06.011.02.203_203
_position_on_page: 203
_sources:
- http://www2.parliament.cy/parliamentgr/008_02/chronological/008_02_IAB.htm
answers:
- http://www2.parliament.cy/parliamentgr/008_3h/23_06_011_02_203.htm
by:
- mp_id: perdikis-giorgos
date: '2017-10-11'
heading: Ερώτηση με αρ. 23.06.011.02.203, ημερομηνίας 11 Οκτωβρίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.203
text: |-
  «Σύμφωνα με την έκθεση του 2015 της Ελεγκτικής Υπηρεσίας για την τοπική αυτοδιοίκηση, “η Ελεγκτική Υπηρεσία διερεύνησε καταγγελία ότι το Κοινοτικό Συμβούλιο Ψεματισμένου κατέβαλε κατά το έτος 2006 ποσό ύψους €341.720 (£200.000), για την απαλλοτρίωση ακινήτου, για την κατασκευή πέτρινου αμφιθεάτρου και χώρου στάθμευσης, χωρίς μέχρι σήμερα το ακίνητο να εγγραφεί στο όνομα του Κοινοτικού Συμβουλίου. Από διερεύνηση της υπόθεσης διαπιστώθηκε ότι το Κοινοτικό Συμβούλιο, προχώρησε στην καταβολή ολόκληρου του πιο πάνω ποσού, προτού δημοσιευτεί το Διάταγμα Απαλλοτρίωσης στην Επίσημη Εφημερίδα της Δημοκρατίας και χωρίς να ζητήσει από το Επαρχιακό Κτηματολογικό Γραφείο γραπτό κατάλογο των εμπράγματων βαρών κατά την ημέρα της πληρωμής, κατά την οποία, όπως διαφάνηκε, το ακίνητο βαρυνόταν με memo προς όφελος Τράπεζας, εναντίον του ενός εκ των τεσσάρων συνιδιοκτητών που κατέχει το ¼ μερίδιο του ακινήτου. Παρά την πάροδο δέκα χρόνων από την ημερομηνία καταβολής της αποζημίωσης της απαλλοτρίωσης από το Κοινοτικό Συμβούλιο και την πάροδο εννέα χρόνων από την πληρωμή των μεταβιβαστικών τελών και δικαιωμάτων, το ακίνητο εξακολουθεί να παρουσιάζεται εγγεγραμμένο στο όνομα των 4 συνιδιοκτητών, και εκτός από το αρχικό memo, βαρύνεται και με άλλα 13 νέα memo προς όφελος διαφόρων Τραπεζικών και Συνεργατικών Ιδρυμάτων, που τοποθετήθηκαν αργότερα επί του ακινήτου, τα οποία κατά την άποψή μας δεν έπρεπε να γίνουν αποδεκτά από το Τμήμα Κτηματολογίου και Χωρομετρίας.”.

  Η Ελεγκτική Υπηρεσία εισηγήθηκε στη συνέχεια στον έπαρχο Λάρνακας όπως προχωρήσει στη διερεύνηση του θέματος και στη λήψη των αναγκαίων μέτρων εναντίον όλων όσοι ευθύνονται. Εισηγήθηκε επίσης να καταβληθούν όλες οι απαραίτητες αποζημιώσεις για τη ζημιά που υπέστη το κοινοτικό συμβούλιο και να προβεί στις δέουσες ενέργειες για μεταβίβαση του ακινήτου στο όνομα του κοινοτικού συμβουλίου. Σύμφωνα με την έκθεση, ο έπαρχος Λάρνακας ενημέρωσε την Ελεγκτική Υπηρεσία ότι στις 28 Νοεμβρίου 2016 εκδόθηκε ο τίτλος ιδιοκτησίας του ακινήτου επ’ ονόματι του κοινοτικού συμβουλίου, αφού το κοινοτικό συμβούλιο κατέβαλε το ποσό των €25.000 για εξάλειψη του memo, επιβεβαιώνοντας παράλληλα προηγούμενη απόφασή του για λήψη νομικών ή άλλων μέτρων για διεκδίκηση του ποσού αυτού.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα εξής:

  1. Ποια η έκβαση της υπό αναφοράς υπόθεσης μέχρι στιγμής;

  2. Έχουν ληφθεί οποιαδήποτε νομικά ή άλλα μέτρα εναντίον όσων ευθύνονται;

  3. Έχουν καταβληθεί οι απαραίτητες αποζημιώσεις στο κοινοτικό συμβούλιο Ψεματισμένου;»
