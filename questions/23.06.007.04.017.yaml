answers:
- http://www2.parliament.cy/parliamentgr/008_03/23_06_007_04_017.htm
by:
- Χατζηδημητρίου Τάκης
date: '1999-09-07'
heading: Ερώτηση με αρ. 23.06.007.04.017 που υποβλήθηκε από το βουλευτή εκλογικής
  περιφέρειας Λευκωσίας κ. Τάκη Χατζηδημητρίου στις 7 Σεπτεμβρίου 1999
identifier: 23.06.007.04.017
text: |-
  «Υπάρχει ένα θέμα για το οποίο δε χωρεί ούτε καθυστέρηση ούτε αναμονή. Είναι το καθημερινό μαρτύριο των ανθρώπων που χρησιμοποιούν τον παλιό δρόμο της Μόρφου και ιδιαίτερα από την Κοκκινοτριμιθιά μέχρι τον Αστρομερίτη και, φυσικά, εκείνων που χρησιμοποιούν το δρόμο του Τροόδους.

  ΄Ομως θα ήθελα να επικεντρωθώ στο δρόμο Κοκκινοτριμιθιάς-Αστρομερίτη, που συγκεντρώνει την κίνηση όλων των πολυπληθών κοινοτήτων της περιοχής. Το αδιαχώρητο που παρατηρείται στο δρόμο αυτό καθ΄ όλην τη διάρκεια της εβδομάδας δοκιμάζει καθημερινά τα νεύρα των ανθρώπων και επιβαρύνει την οικονομία του τόπου με τις καθυστερήσεις και τις ουρές που σχηματίζονται. Κοντά σε αυτά θα πρέπει να προσθέσουμε τα δυστυχήματα που ένας δρόμος περασμένης εποχής προκαλεί.

  Για το δρόμο αυτό υπάρχει εγγεγραμμένο θέμα στη Βουλή και δίνεται με απόφαση του σώματος εξαμηνιαία έκθεση. ΄Ομως τούτο δεν είναι αρκετό. Η θεωρητική κατά εξάμηνον συζήτηση για την κατασκευή του νέου δρόμου Κοκκινοτριμιθιάς-Αστρομερίτη-Μόρφου δε συνοδεύεται από την επίσπευση της κατασκευής του.

  Είναι με αυτό το πνεύμα που υποβάλλω επίσημα προς το αρμόδιο υπουργείο την ερώτηση:

  Ποια μέτρα προτίθεται να πάρει το αρμόδιο υπουργείο για την επίσπευση της κατασκευής του νέου δρόμου Κοκκινοτριμιθιάς-Αστρομερίτη-Μόρφου και μέσα σε ποιο χρονοδιάγραμμα;

  Σημειώστε ότι οι κάτοικοι της δυτικής επαρχίας Λευκωσίας αισθάνονται παραμελημένοι και ότι κανένα μείζον έργο δεν έχει κατασκευασθεί.»
