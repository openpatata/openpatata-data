answers:
- http://www2.parliament.cy/parliamentgr/008-3f/23_06_010_02.395.htm
by:
- Περδίκης Γιώργος
date: '2013-01-14'
heading: Ερώτηση με αρ. 23.06.010.02.395, ημερομηνίας 14 Ιανουαρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.395
text: |-
  «Μέσα στα πλαίσια της εξάμηνης Προεδρίας του Ευρωπαϊκού Συμβουλίου της Ευρωπαϊκής Ένωσης από την Κυπριακή Δημοκρατία διοργανώθηκε στο Μουσείο του Λούβρου έκθεση για την Κύπρο με γενικό τίτλο “Κύπρος μεταξύ Βυζαντίου και Δύσης, 4ος-16ος αιώνας”. Η έκθεση συνδιοργανώθηκε από το Τμήμα Αρχαιοτήτων και το Μουσείο του Λούβρου και η διάρκειά της είναι από τις 26 Οκτωβρίου 2012 μέχρι τις 18 Ιανουαρίου 2013. Στον κατάλογο των 416 σελίδων της έκθεσης Κύπριοι και ξένοι επιστήμονες παρουσιάζουν με εισαγωγικά κείμενα διάφορες πτυχές της βυζαντινής τέχνης της Κύπρου, καθώς και της Φραγκοκρατίας και της Βενετοκρατίας. Ταυτόχρονα, παρουσιάζονται και αναλύονται όλα τα αντικείμενα της έκθεσης. Μέσα στις βασικές πρόνοιες της διοργάνωσης της πιο πάνω έκθεσης ήταν η έκδοση γαλλικού και ελληνικού καταλόγου των εκθεμάτων. Παρ’ όλα αυτά, τελικά κυκλοφόρησε μόνο γαλλικός κατάλογος με τη χορηγία του Ιδρύματος Α.Γ. Λεβέντη και του οίκου “Louis Vuitton”.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τους λόγους για τους οποίους το Τμήμα Αρχαιοτήτων δεν προχώρησε με την έκδοση καταλόγου των εκθεμάτων στην ελληνική γλώσσα ως μία εκ των επίσημων γλωσσών της Κυπριακής Δημοκρατίας.»
