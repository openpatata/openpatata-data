answers:
- http://www2.parliament.cy/parliamentgr/008_03c/23_06_009_01_010.htm
by:
- Περδίκης Γιώργος
date: '2006-08-02'
heading: Ερώτηση με αρ. 23.06.009.01.010, ημερομηνίας 2 Αυγούστου 2006, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.01.010
text: |-
  «Έχω πληροφορηθεί ότι η Κυπριακή Δημοκρατία αδυνατεί να εκπληρώσει μία από τις σημαντικότερες υποχρεώσεις της ως κράτος. Ενώ έχει την ευθύνη έρευνας και διάσωσης σε μία πραγματικά τεράστια περιοχή, δεν έχει στην πραγματικότητα τα μέσα για να προσφέρει ουσιαστική βοήθεια σε οποιοδήποτε τυχόν σοβαρό περιστατικό καταγραφεί στην περιοχή μας. Την αδυναμία της Κυπριακής Δημοκρατίας καλύπτουν μέχρι σήμερα σε ένα βαθμό οι καλά οργανωμένες δυνάμεις των βρετανικών βάσεων, ενώ τα τελευταία χρόνια οργανώνονται για το σκοπό αυτό με πρωτοφανή τρόπο και στα κατεχόμενα. Σε άσκηση που διεξήχθη πρόσφατα στα κατεχόμενα οι κατοχικές δυνάμεις έκαναν επίδειξη δύναμης στον τομέα έρευνας και διάσωσης. Στην άσκηση συμμετείχαν μία φρεγάτα, κορβέτες, ελικόπτερα, στρατιωτικά αεροσκάφη και άλλα μικρότερα μέσα.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τα σχέδια της κυβέρνησης αναφορικά με την αντιμετώπιση αυτής της μεγάλης απειλής του περιορισμού της άσκησης των δικαιωμάτων της χώρας μας στον τομέα της έρευνας και διάσωσης.»
