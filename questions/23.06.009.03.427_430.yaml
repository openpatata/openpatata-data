_id: 23.06.009.03.427_430
_position_on_page: 430
_sources:
- http://www2.parliament.cy/parliamentgr/008_02/chronological/008_02_TC.htm
answers:
- http://www2.parliament.cy/parliamentgr/008_03d/23_06_009_03_427.htm
by:
- mp_id: chatzigiannis-kyriakos
date: '2009-03-10'
heading: Ερώτηση με αρ. 23.06.009.03.427, ημερομηνίας 10 Μαρτίου 2009, του βουλευτή
  εκλογικής περιφέρειας Αμμοχώστου κ. Κυριάκου Χατζηγιάννη
identifier: 23.06.009.03.427
text: |-
  «Παρακαλείται ο αρμόδιος υπουργός να πληροφορήσει τη Βουλή των Αντιπροσώπων σχετικά με τα ακόλουθα:

  1. Σε ποιο στάδιο βρίσκεται η κατασκευή δρόμου στη Βιομηχανική Περιοχή Ύψωνα (Άγιος Σιλάς) και υπάρχει σήμερα απρόσκοπτη πρόσβαση στον υπεραστικό δρόμο Λεμεσού-Πάφου;

  2. Ποια προβλήματα προκαλεί η σημερινή όδευση μέσω της οικιστικής περιοχής Ύψωνα και υπάρχει κίνδυνος μέσω αυτής να προκληθούν δυστυχήματα;

  3. Κρίνεται αναγκαία η δημιουργία δεύτερης εξόδου από τη βιομηχανική περιοχή, η οποία θα μπορεί να χρησιμοποιείται σε περιπτώσεις έκτακτης ανάγκης;

  4. Στην περιοχή δε λειτουργεί αποχετευτικό σύστημα και όλα τα υγρά απόβλητα οδηγούνται σε λάκκους που υπάρχουν σε κάθε εργοστάσιο. Τι θα γίνει με την κατασκευή και λειτουργία του αποχετευτικού συστήματος, για το οποίο υπάρχει πρόνοια στα έργα υποδομής της βιομηχανικής περιοχής, και ποιο είναι το χρονοδιάγραμμα υλοποίησης του έργου;

  5. Λόγω του ότι στην περιοχή λειτουργούν βιομηχανίες που χρησιμοποιούν εύφλεκτα υλικά, κρίνεται αναγκαία η ύπαρξη πυροσβεστικού σταθμού, λόγω και της μεγάλης απόστασης από τη Λεμεσό;

  6. Προτίθεται το υπουργείο να προβεί σε δενδροφύτευση των χώρων πρασίνου της βιομηχανικής περιοχής και, αν ναι, πότε υπολογίζει να το πράξει;

  7. Οι χώροι στάθμευσης, βάσει του σχεδίου, παρουσιάζουν σήμερα μία εικόνα εγκατάλειψης και ερήμωσης. Προτίθεται η αρμόδια αρχή να προβεί σε καθαρισμό και ασφαλτόστρωση, έτσι ώστε το προσωπικό που δουλεύει στη βιομηχανική περιοχή να σταθμεύει σε κανονικές θέσεις και να εκλείψει ο κίνδυνος δυστυχημάτων λόγω του τρόπου που παρκάρουν και, αν ναι, πότε υπολογίζει να προβεί στις πιο πάνω ενέργειες;»
