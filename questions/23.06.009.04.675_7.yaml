_id: 23.06.009.04.675_7
_position_on_page: 7
_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_675.htm
by:
- mp_id: perdikis-giorgos
date: '2010-01-05'
heading: Ερώτηση με αρ. 23.06.009.04.675, ημερομηνίας 5 Ιανουαρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.675
text: |-
  «Στα νότια παράλια του νησιού μας, σε μια παράκτια ζώνη λίγων χιλιομέτρων από το Ζύγι μέχρι τη Μονή συγκεντρώνονται σειρά από βιομηχανίες και άλλες εγκαταστάσεις (δύο τσιμεντοποιεία, δύο ηλεκτροπαραγωγικοί σταθμοί, άλλες βιομηχανίες, σταθμός επεξεργασίας λυμάτων, σταθμός ραδιοτηλεοπτικών εκπομπών, ιχθυοτροφεία, ναυτική βάση κ.λπ.). Οι κοινότητες της περιοχής, παρά το γεγονός ότι αντιμετωπίζουν θετικά τη λειτουργία των βιομηχανιών αυτών, γιατί προσφέρουν θέσεις εργασίας, ανησυχούν για τις πιθανές περιβαλλοντικές επιπτώσεις και τις επακόλουθες επιπτώσεις στην υγεία τους.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν υπάρχει συνεχής, συστηματική και ανεξάρτητη παρακολούθηση των παραμέτρων της ρύπανσης και της ποιότητας του περιβάλλοντος στην περιοχή Ζυγίου-Μονής, αν έχουν οργανική συμμετοχή οι επηρεαζόμενες κοινότητες και οι εργαζόμενοι και αν η πληροφόρηση είναι ανοικτή και προσβάσιμη στον κάθε ενδιαφερόμενο πολίτη.»
