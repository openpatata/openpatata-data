_id: 23.06.009.04.1251_583
_position_on_page: 583
_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_1251.htm
by:
- Περδίκης Γιώργος
date: '2010-06-04'
heading: Ερώτηση με αρ. 23.06.009.04.1251, ημερομηνίας 4 Ιουνίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.1251
text: |-
  «Έχω πληροφορηθεί ότι οι καθυστερήσεις στη μετατροπή του χώρου υγειονομικής ταφής απορριμμάτων (ΧΥΤΑ) Πάφου σε χώρο υγειονομικής ταφής υπολειμμάτων (ΧΥΤΥ) και στην κατασκευή της μονάδας ανακύκλωσης υλικών συνέβαλαν στην εξάντληση του χώρου πολύ ενωρίτερα απ’ ό,τι είχε προγραμματιστεί, με αποτέλεσμα σήμερα να υπάρχει άμεση ανάγκη επέκτασής του με δύο νέα κύτταρα. Επίσης, πληροφορήθηκα ότι ο ΧΥΤΑ της Πάφου ήταν ο πρώτος που δημιουργήθηκε στην Κύπρο και λειτούργησε το 2005 με πρόβλεψη ότι θα εξυπηρετούσε τις ανάγκες της περιοχής τουλάχιστο για δέκα χρόνια. Οι υπολογισμοί όμως που είχαν γίνει για τις ποσότητες απορριμμάτων που θα δεχόταν ήταν λανθασμένοι, γεγονός που επιτάχυνε την εξάντληση των κυττάρων και μείωσε κατά πολύ τη διάρκεια ζωής του. Σε αυτό συνέβαλε η για πολλά χρόνια καθυστέρηση στην εφαρμογή προγράμματος ανακύκλωσης οικιακών αποβλήτων στην επαρχία και πόλη της Πάφου. Τέλος, πληροφορήθηκα ότι από το 2005, όταν ολοκληρώθηκε η πρώτη φάση του ΧΥΤΑ, εκκρεμεί η δεύτερη φάση που προέβλεπε τη μετατροπή του σε ΧΥΤΥ.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν θα προκηρυχθούν σύντομα οι προσφορές και αν θα αρχίσουν τα έργα για επέκταση και μετατροπή του ΧΥΤΑ Πάφου σε ΧΥΤΥ.»
