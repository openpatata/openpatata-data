answers:
- http://www2.parliament.cy/parliamentgr/008_3g/23_06_010_04_558.htm
by:
- Περδίκης Γιώργος
date: '2015-05-12'
heading: Ερώτηση με αρ. 23.06.010.04.558, ημερομηνίας 12 Μαΐου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.558
text: |-
  «Έχω πληροφορηθεί ότι το Ευρωπαϊκό Κοινοβούλιο με ψήφισμά του κάλεσε την Ευρωπαϊκή Επιτροπή να ετοιμάσει στρατηγική για την καταπολέμηση της κατανάλωσης αλκοόλ από ανηλίκους, ώστε να αποθαρρύνεται η οδήγηση υπό την επήρεια αλκοόλ και η κατανάλωση αλκοόλ κατά τη διάρκεια της εγκυμοσύνης. Η στρατηγική πρέπει να περιλαμβάνει τη συλλογή αξιόπιστων δεδομένων, τη βελτίωση στην πρόληψη και τη θεραπεία, καθώς και τη μείωση των ατυχημάτων που προκαλούνται από οδήγηση σε κατάσταση μέθης, αλλά και την ανάλυση διάφορων μορφών κατανάλωσης οινοπνεύματος. Παράλληλα, όπως αναφέρεται στο ψήφισμα, η Ευρωπαϊκή Επιτροπή πρέπει να αξιολογήσει κατά πόσο η υποχρέωση παροχής πληροφοριών για τα συστατικά και τη θρεπτική αξία πρέπει να ισχύσει και για τα αλκοολούχα ποτά. Το Ευρωπαϊκό Κοινοβούλιο κάλεσε επίσης την Ευρωπαϊκή Επιτροπή να εξετάσει το ενδεχόμενο θέσπισης συστήματος σήμανσης σε όλη την Ευρωπαϊκή Ένωση το οποίο θα προειδοποιεί τους καταναλωτές για τους κινδύνους που ενέχει η οδήγηση σε κατάσταση μέθης.

  Αξίζει να σημειωθεί ότι η κατάχρηση αλκοόλ αποτελεί σε ορισμένα κράτη μέλη τη δεύτερη σημαντικότερη αιτία ασθενειών που συνδέονται με τον ανθυγιεινό τρόπο ζωής και ότι ο εθισμός στο αλκοόλ συνιστά παράγοντα κινδύνου για περισσότερες από εξήντα νόσους (αλκοολική ηπατοπάθεια, χρόνια αλκοολική παγκρεατίτιδα, καρκίνος, διαβήτης καρδιαγγειακές παθήσεις, παχυσαρκία, εμβρυακή διαταραχή φάσματος λόγω κατανάλωσης αλκοόλ κ.τ.λ.). Η κατάχρηση αλκοόλ προκαλεί ετησίως 3,3 εκατομ. προώρους θανάτους παγκοσμίως, ενώ σύμφωνα με τα στατιστικά στοιχεία περίπου το 25% όλων των θανάτων στην ηλικιακή ομάδα 20-39 ετών μπορεί να αποδοθεί στην κατάχρηση αλκοόλ.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που λαμβάνει για την ενημέρωση των νέων αναφορικά με τις επιπτώσεις της κατανάλωσης αλκοόλ και της οδήγησης υπό την επήρεια του αλκοόλ και για το αν διεξάγονται συχνές εκστρατείες ευαισθητοποίησης σχετικά με τους κινδύνους που εμπεριέχει η υπερκατανάλωση αλκοόλ. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων αν διενεργεί ελέγχους σε νυχτερινά καταστήματα αναψυχής, για να διαπιστώσει κατά πόσο αυτά πωλούν αλκοολούχα ποτά σε ανηλίκους, πόσοι έλεγχοι έχουν διενεργηθεί τα τελευταία τρία χρόνια, ποιος ο αριθμός των καταγγελιών που έχουν καταχωρισθεί και ποιο το ύψος των προστίμων που επιβλήθηκαν. Τέλος, παρακαλώ τον αρμόδιο υπουργό να ενημερώσει τη Βουλή των Αντιπροσώπων για τον αριθμό των πρόωρων θανάτων που προκλήθηκαν εξαιτίας της προσβολής από νόσους (όπως αναφέρονται πιο πάνω) λόγω της κατάχρησης αλκοόλ.»
