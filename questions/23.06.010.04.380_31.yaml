_id: 23.06.010.04.380_31
_position_on_page: 31
_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_380.htm
by:
- Περδίκης Γιώργος
date: '2015-01-15'
heading: Ερώτηση με αρ. 23.06.010.04.380, ημερομηνίας 15 Ιανουαρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.380
text: |-
  «Μου έχουν κοινοποιηθεί επιστολές που απέστειλε η βοηθός διευθύντρια του Αναισθησιολογικού Τμήματος του Γενικού Νοσοκομείου Λεμεσού, ημερομηνίας 11 Νοεμβρίου 2014, 20 Οκτωβρίου 2014, 26 Αυγούστου 2014 και 19 Ιουνίου 2014, στην ανώτερη διευθύντρια του Τμήματος Ιατρικών Υπηρεσιών και Υπηρεσιών Δημόσιας Υγείας. Στις εν λόγω επιστολές η βοηθός διευθύντρια του Αναισθησιολογικού Τμήματος του Γενικού Νοσοκομείου Λεμεσού ενημέρωνε την ανώτερη διευθύντρια του Τμήματος Ιατρικών Υπηρεσιών και Υπηρεσιών Δημόσιας Υγείας για το πρόβλημα υπολειτουργίας που αντιμετωπίζει το Αναισθησιολογικό Τμήμα στο Γενικό Νοσοκομείο Λεμεσού εξαιτίας της υποστελέχωσής του λόγω της αιτιολογημένης απουσίας της μίας εκ των αναισθησιολόγων, η οποία απουσιάζει λόγω προβληματικής εγκυμοσύνης. Όπως αναφέρει η βοηθός διευθύντρια στην τελευταία της επιστολή, τα χειρουργεία μειώθηκαν από τέσσερα σε τρία και υπάρχει κίνδυνος, εάν δεν ενισχυθεί άμεσα το τμήμα με έναν ακόμη αναισθησιολόγο, το τμήμα να αναγκαστεί να κλείσει ακόμη μία χειρουργική αίθουσα. Θεωρώ ότι το θέμα είναι σοβαρό, έπρεπε να είχε ήδη απασχολήσει το Υπουργείο Υγείας και πιστεύω ότι έπρεπε μέχρι τώρα να είχε επιλυθεί.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει εισακουστεί το αίτημα του Αναισθησιολογικού Τμήματος του Γενικού Νοσοκομείου Λεμεσού, καθώς και ποια μέτρα προτίθεται να λάβει για την ομαλή λειτουργία του τμήματος, που εξαιτίας της απουσίας της μίας εκ των αναισθησιολόγων αντιμετωπίζει σοβαρά προβλήματα λειτουργίας.»
