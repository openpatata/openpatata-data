answers: []
by:
- Ταραμουντάς Χριστόδουλος
date: '2003-04-11'
heading: Ερώτηση με αρ. 23.06.008.02.278 που υποβλήθηκε από το βουλευτή εκλογικής
  περιφέρειας Κερύνειας κ. Χριστόδουλο Ταραμουντά στις 11 Απριλίου 2003.
identifier: 23.06.008.02.278
text: |-
  «Το Υπουργικό Συμβούλιο, με αφορμή την τοποθέτηση της Κοινοβουλευτικής Επιτροπής Παιδείας της Βουλής ότι το μάθημα της φυσικής αγωγής πρέπει να διδάσκεται από εξειδικευμένο προσοντούχο προσωπικό, έδωσε οδηγίες να διερευνηθεί το ενδεχόμενο να αποκτήσουν εξειδικευμένα προσόντα όσοι από το υφιστάμενο προσωπικό (δάσκαλοι) θέλουν.

  Παρά τις προσπάθειες για εξεύρεση τέτοιων προγραμμάτων, δεν κατέστη δυνατό να γίνει τέτοια εξειδίκευση, καθώς η απάντηση όλων των διευθυντών των ΤΕΦΑΑ της Ελλάδας προς το Παιδαγωγικό Ινστιτούτο Κύπρου, μέσω του εκπροσώπου τους κ. Σπύρου Κέλλυ, ήταν ότι είναι αδύνατο να πραγματοποιηθούν τέτοια προγράμματα, διότι η επιστήμη της φυσικής αγωγής δεν μπορεί να συμπτυχθεί σε μια σειρά μαθημάτων, όπως πρότεινε το Παιδαγωγικό Ινστιτούτο.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τις προθέσεις και τα σχέδιά του σχετικά με το πιο πάνω θέμα.»
