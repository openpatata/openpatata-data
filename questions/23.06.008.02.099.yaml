_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_099.htm
by:
- Περδίκης Γιώργος
date: '2002-11-11'
heading: Ερώτηση με αρ. 23.06.008.02.099 που υποβλήθηκε από το βουλευτή εκλογικής
  περιφέρειας Λευκωσίας κ. Γιώργο Περδίκη στις 11 Νοεμβρίου 2002
identifier: 23.06.008.02.099
text: |-
  «Έχω πληροφορηθεί ότι στην περιοχή Αρμενοχωρίου λειτουργεί, εδώ και περισσότερο από δύο χρόνια, λατομείο μπεντονίτη, το οποίο εργάζεται είκοσι τέσσερις ώρες το εικοσιτετράωρο. Οι εργασίες του επηρεάζουν σε μεγάλο βαθμό τη ζωή των κατοίκων του χωριού των Φοινικαριών, γιατί τα σύννεφα σκόνης που σχηματίζονται από τα μηχανήματα καλύπτουν ολόκληρη την περιοχή. Σε αρκετούς, μάλιστα, κατοίκους έχουν δημιουργηθεί αναπνευστικά προβλήματα. Επίσης, επειδή τα μηχανήματα λειτουργούν ασταμάτητα, ακόμα και κατά τη διάρκεια της νύχτας, ο θόρυβος που δημιουργείται προκαλεί οχληρία ιδιαίτερα κατά τους καλοκαιρινούς μήνες. Ας σημειωθεί ότι η εταιρεία εργάζεται χωρίς διακοπή, γιατί μπορεί να εξορύξει μόνο κατά τους ξηρούς μήνες. Επιπλέον, σύμφωνα με τις πληροφορίες μου, δεν έχει ανανεωθεί η πολεοδομική άδεια λειτουργίας της από το 1977, ενώ έχει απορριφθεί η νέα αίτηση για έκδοση πολεοδομικής άδειας (16 Δεκεμβρίου 1999), όπως και η ιεραρχική προσφυγή που ακολούθησε (απόφαση Υπουργικού Συμβουλίου με ημερ. 29 Ιουνίου 2000).

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τις επιπτώσεις από τη λειτουργία του λατομείου στο περιβάλλον και την υγεία των κατοίκων, καθώς και για τα μέτρα που προτίθεται να λάβει, προκειμένου να εφαρμοστεί ο νόμος.»
