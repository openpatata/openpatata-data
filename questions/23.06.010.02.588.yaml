answers:
- http://www2.parliament.cy/parliamentgr/008-3f/23_06_010_02.588.htm
identifier: 23.06.010.02.588
question:
  by:
  - Περδίκης Γιώργος
  date: '2013-05-14'
  text: |-
    «Έχω πληροφορηθεί ότι πρόσφατα τροποποιήθηκε η απόφαση του Υπουργικού Συμβουλίου του 2009 για απαγόρευση της χρήσης νερού για γήπεδα γκολφ από κρατικά υδατικά έργα και ότι η νέα απόφαση, που αφορά συγκεκριμένη ανάπτυξη, η οποία λήφθηκε μετά από εισήγηση υπουργικής επιτροπής στην οποία μετείχαν οι Υπουργοί Εσωτερικών, Εμπορίου, Βιομηχανίας και Τουρισμού, Γεωργίας, Φυσικών Πόρων και Περιβάλλοντος, Οικονομικών και Συγκοινωνιών και Έργων, προβλέπει κάλυψη των αναγκών σε νερό από το Συμβούλιο Υδατοπρομήθειας Λεμεσού σε τιμές αφαλατωμένου νερού.

    Σε ό,τι αφορά τον καθορισμό της κυβερνητικής πολιτικής για τα γήπεδα γκολφ, έπρεπε να προηγηθεί αξιολόγηση των αποτελεσμάτων από τη λειτουργία των υφιστάμενων γηπέδων γκολφ και το τουριστικό όφελος που αποκομίζεται, πριν να δοθούν νέες άδειες και χαλαρώσεις στις προϋποθέσεις και τις απαιτήσεις που είχαν τεθεί. Η απόφαση που λήφθηκε δε βοηθά την τόνωση της ανάπτυξης (τα αποχετευτικά έργα έχουν ήδη γίνει), ενώ δεν είναι ευθυγραμμισμένη με τη δεδηλωμένη πολιτική για επίτευξη των στόχων που έχουμε για διείσδυση των ανανεώσιμων πηγών ενέργειας στο ενεργειακό μας ισοζύγιο.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων ποιοι είναι σήμερα οι όροι για την υδροδότηση, άρδευση και ηλεκτροδότηση των οικισμών γηπέδων γκολφ, τι ισχύει για τις αναπτύξεις που έχουν υλοποιηθεί ή έχουν αδειοδοτηθεί και αν σκοπεύει να εκπονήσει μια ολοκληρωμένη μελέτη αξιολόγησης των αποτελεσμάτων της πολιτικής για τα γκολφ αντί της συνέχισης της μέχρι σήμερα προσέγγισης του κουτουρού.»
  title: Ερώτηση με αρ. 23.06.010.02.588, ημερομηνίας 14 Μαΐου 2013, του βουλευτή
    εκλογικής περιφέρειας Λευκωσίας κ. Γιώργου Περδίκη
