answers: []
identifier: 23.06.010.05.060
question:
  by:
  - Περδίκης Γιώργος
  date: '2015-08-18'
  text: |-
    «Έχω πληροφορηθεί ότι πρόσφατα το Υπουργικό Συμβούλιο αποφάσισε να εκδώσει διάταγμα με βάση το οποίο οικιστικές εγκαταστάσεις, κατασκηνωτικοί χώροι και παλιά μεταλλεία στην περιοχή του Τροόδους κηρύσσονται κρατικές περιουσίες υποκείμενες σε αποκρατικοποίηση. Εξ όσων πληροφορούμαι, στόχος είναι να προχωρήσει η αξιοποίηση των κρατικών αυτών περιουσιών από ιδιώτες, χωρίς όμως το κράτος να απολέσει τα ιδιοκτησιακά του δικαιώματα. Σύμφωνα με τις πληροφορίες μου, το Υπουργείο Οικονομικών, σε συνεργασία με το Υπουργείο Μεταφορών, Επικοινωνιών και Έργων και ειδικότερα το Τμήμα Δημοσίων Έργων, έχει επιλέξει εκατό τριάντα τρία κρατικά ακίνητα συνολικού εμβαδού 405 000 τετραγωνικών μέτρων στην περιοχή Τροόδους τα οποία θα μπορεί να διατεθούν σε ιδιώτες για αξιοποίηση και εκμετάλλευση.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν στους όρους πρόσληψης των συμβούλων εμπειρογνωμόνων περιλαμβάνεται όρος όπως καταθέσουν εισηγήσεις για την καλύτερη αξιοποίηση των ακινήτων. Παρακαλώ επίσης τον αρμόδιο υπουργό να καταθέσει στη Βουλή των Αντιπροσώπων το σχετικό χρονοδιάγραμμα, εάν υπάρχει. Επίσης, παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει ληφθεί υπόψη η υψηλή περιβαλλοντική αξία της περιοχής του Τροόδους, το γεγονός ότι έχει κηρυχθεί Εθνικό Δασικό Πάρκο, καθώς και το γεγονός ότι έχει ενταχθεί στο δίκτυο ευρωπαϊκών οικοτόπων “Natura”. Επίσης, υπενθυμίζω ότι ήδη βρίσκονται σε εξέλιξη μεγάλα κυβερνητικά έργα στην περιοχή, όπως η ανάπλαση του μεταλλείου και των κατοικιών του Πάνω Αμιάντου και η δημιουργία του Γεωπάρκου Τροόδους, καθώς και η ένταξη στο Παγκόσμιο Δίκτυο Γεωπάρκων. Τέλος, παρακαλώ τον αρμόδιο υπουργό να ενημερώσει τη Βουλή των Αντιπροσώπων κατά πόσο επηρεάζονται από τη διαδικασία αποκρατικοποίησης αυτά και άλλα κυβερνητικά έργα (π.χ. τελεφερίκ Τροόδους).»
  title: Ερώτηση με αρ. 23.06.010.05.060, ημερομηνίας 18 Αυγούστου 2015, του βουλευτή
    εκλογικής περιφέρειας Λευκωσίας κ. Γιώργου Περδίκη
