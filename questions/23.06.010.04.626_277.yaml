_position_on_page: 277
_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_626.htm
by:
- Περδίκης Γιώργος
date: '2015-06-15'
heading: Ερώτηση με αρ. 23.06.010.04.626, ημερομηνίας 15 Ιουνίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.626
text: |-
  «Έχω πληροφορηθεί ότι τα άτομα με μεσογειακή αναιμία ανησυχούν ιδιαίτερα για τους εξής λόγους:

  1. Αδικαιολόγητη καθυστέρηση στη δημιουργία και λειτουργία Κέντρου Αίματος, που θα ενισχύσει την αναγκαία αιματοεπαγρύπνηση.

  2. Συνέχιση του προβλήματος αναφορικά με τη χορήγηση του φαρμάκου “Exjade”, το οποίο διατίθεται στην Κύπρο σε υπερβολικά υψηλή τιμή και ως εκ τούτου η πρόσβαση σε αυτό παραμένει περιορισμένη.

  3. Μη υιοθέτηση της εισήγησης για παραχώρηση πρόωρης σύνταξης στα άτομα με μεσογειακή αναιμία, όπως συμβαίνει στην Ελλάδα.

  4. Συνέχιση του προβλήματος με τις ελαττωματικές αντλίες αποσιδήρωσης, αφού ακόμα δεν έχει ολοκληρωθεί η διαδικασία εφαρμογής ικανοποιητικών προδιαγραφών.

  5. Μακροχρόνια καθυστέρηση στη σωστή και τακτική εφαρμογή μεθόδων για την παρακολούθηση του φόρτου σιδήρου σε ζωτικά όργανα, όπως την καρδία και το ήπαρ, που έχει ως αποτέλεσμα να προκύπτουν σοβαρές επιπτώσεις εξαιτίας της μη ικανοποιητικής χρήσης ειδικών μεθόδων μαγνητικής τομογραφίας, οι οποίες, ενώ εφαρμόζονται στην Κύπρο, δεν μπορεί να εξυπηρετήσουν τις ανάγκες όλων των πασχόντων λόγω της μη αποδοτικής εφαρμογής τους στα νοσοκομεία, γεγονός που προκαλεί καθυστερήσεις, αλλά και πολλές φορές οδηγεί σε αμφίβολης αξιοπιστίας αποτελέσματα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τη θέση της κυβέρνησης επί των πιο πάνω ζητημάτων που απασχολούν τα άτομα με μεσογειακή αναιμία.»
