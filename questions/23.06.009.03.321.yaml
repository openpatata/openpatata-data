_sources:
- http://www2.parliament.cy/parliamentgr/008_02/chronological/008_02_TC.htm
answers: []
by:
- Κυριακίδου Στέλλα
date: '2009-01-19'
heading: Ερώτηση με αρ. 23.06.009.03.321, ημερομηνίας 19 Ιανουαρίου 2009, της βουλευτού
  εκλογικής περιφέρειας Λευκωσίας κ. Στέλλας Κυριακίδου
identifier: 23.06.009.03.321
text: |-
  «Με βάση στοιχεία του Εθνικού Κέντρου Τεκμηρίωσης και Πληροφόρησης για τα Ναρκωτικά Κύπρου (ΕΚΤΕΠΝ), η χρήση κοινής σύριγγας ανάμεσα σε χρήστες ηρωίνης παρουσιάζει αύξηση και είχε φθάσει το 47,4% το 2006. Τα ποσοστά χρηστών ενδοφλέβιων ουσιών που είναι θετικοί στην ηπατίτιδα Β και Γ έχουν επίσης αυξητική τάση, ενώ δεν έχουμε στοιχεία για τον ιό HIV. Αντíθετα, τα ποσοστά μóλυνσης που συνδέονται με την ενέσιμη χρήση στην Ευρωπαϊκή Ένωση παρουσιάζουν μείωση.

  Η πρόσφατη έκθεση αξιολόγησης των Γερμανών εμπειρογνωμόνων αναγνωρίζει τη μείωση της βλάβης ως βασική προτεραιότητα. Για σκοπούς μείωσης της βλάβης επιβάλλεται η εισαγωγή προγραμμάτων για την ανταλλαγή ή διανομή αποστειρωμένων βελόνων και συρίγγων, αλλά και προγραμμάτων ενημέρωσης και εκπαίδευσης για ασφαλή χρήση. Σύμφωνα με το Ευρωπαϊκό Κέντρο Παρακολούθησης Ναρκωτικών και Τοξικομανίας (ΕΚΠΝΤ), η Κύπρος είναι η μόνη χώρα από τις είκοσι επτά της Ευρωπαϊκής Ένωσης που δεν παρέχει τέτοια προγράμματα, ενώ το πρόγραμμα υποκαταστάτων λειτουργεί σε πιλοτική βάση.

  Παρακαλείται ο αρμόδιος υπουργός να ενημερώσει τη Βουλή των Αντιπροσώπων πότε προτίθεται να θέσει σε εφαρμογή προγράμματα για τη μείωση της βλάβης από την ενδοφλέβια χρήση ουσιών και συγκεκριμένα για τη μείωση των ποσοστών μολύνσεως των χρηστών από τη μη ασφαλή χρήση.»
