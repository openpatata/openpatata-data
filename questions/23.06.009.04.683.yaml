answers:
- http://www2.parliament.cy/parliamentgr/008_03d/23_06_009_04_683.htm
by:
- Περδίκης Γιώργος
date: '2010-01-05'
heading: Ερώτηση με αρ. 23.06.009.04.683, ημερομηνίας 5 Ιανουαρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.683
text: |-
  «Έχω ενημερωθεί ότι το δημοτικό συμβούλιο Λευκωσίας αποφάσισε να παραχωρήσει πολεοδομική άδεια για χωροθέτηση νηπιαγωγείου στην πιο πολυσύχναστη και ρυπογόνο λεωφόρο της Λευκωσίας, τη λεωφόρο Γρίβα Διγενή, και παραπλεύρως σταθμού πετρελαιοειδών. Η απόφαση αυτή λήφθηκε παρά τη σύσταση άρνησης της τεχνικής υπηρεσίας, που υποδείκνυε τους κινδύνους για την υγεία και ασφάλεια των παιδιών.

  Εκείνο όμως που είναι ιδιαίτερα περίεργο και προηγήθηκε της απόφασης του δημοτικού συμβουλίου είναι ότι οι αρμόδιες υπηρεσίες του κράτους, όπως το Υπουργείο Παιδείας και Πολιτισμού, το Υπουργείο Εργασίας και Κοινωνικών Ασφαλίσεων και η Υπηρεσία Περιβάλλοντος του Υπουργείου Γεωργίας, Φυσικών Πόρων και Περιβάλλοντος, δε βρήκαν να πουν ουσιαστικά τίποτα για τη ρύπανση και τον επηρεασμό που θα έχει μία ευαίσθητη ομάδα πληθυσμού, όπως τα παιδιά. Το μόνο που επισήμαναν ήταν η ηχορρύπανση της περιοχής και πρότειναν να ληφθούν τα αναγκαία μέτρα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχουν προσμετρηθεί οι περιβαλλοντικοί παράγοντες επαρκώς, πριν γνωμοδοτήσουν θετικά οι αρμόδιες υπηρεσίες.»
