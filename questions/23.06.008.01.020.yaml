answers:
- http://www2.parliament.cy/parliamentgr/008_03/23_06_008_01_020.htm
by:
- Παπαπολυβίου Ανδρέας
date: '2001-09-19'
heading: Ερώτηση με αρ. 23.06.008.01.020 που υποβλήθηκε από το βουλευτή εκλογικής
  περιφέρειας Λευκωσίας κ. Ανδρέα Παπαπολυβίου στις 19 Σεπτεμβρίου 2001
identifier: 23.06.008.01.020
text: |-
  «Κατά την επίσκεψή μου στη βιοτεχνική περιοχή Αγλαντζιάς μού αναφέρθηκαν από το Σύνδεσμο Βιοτεχνών Αγλαντζιάς τα πιο κάτω προβλήματα:

  Α. Φόρος Προστιθέμενης Αξίας (ΦΠΑ)

  Το πληρωθέν από τους βιοτέχνες ποσό των £236.853 δεν τους έχει επιστραφεί, παρά τις επανειλημμένες υποσχέσεις που τους έχουν δοθεί από το 1999. Οι βιοτέχνες ζητούν είτε την επιστροφή σ’ αυτούς του ποσού που έχουν καταβάλει ως ΦΠΑ είτε την αφαίρεση από το λογαριασμό του καθενός, αναδρομικά από την ημέρα που αυτό έχει πληρωθεί, του ποσού που αντιστοιχεί σ’ αυτόν.

  Β. Κρατικές χορηγίες

  Οι βιοτέχνες έχουν ζητήσει επανειλημμένα από την κυβέρνηση κρατική χορηγία για τα έξοδα μετακίνησής τους. Αυτοί που έχουν μετακινηθεί μετά την 1η Ιουλίου 1999 έχουν πάρει βοήθεια ύψους £1.000 ο καθένας, ενώ όσοι μετακινήθηκαν πριν από την εν λόγω ημερομηνία δεν έχουν πάρει κανένα ποσό.

  Η βιοτεχνική περιοχή έχει ανεγερθεί κατά μήκος της πράσινης γραμμής και έχει συμβάλει στην περιβαλλοντική αναβάθμιση της περιοχής. Το σχετικό όμως κόστος υφίστανται μόνο οι βιοτέχνες.

  Για σκοπούς ίσης μεταχείρισης ζητήθηκε να παραχωρηθεί κατά χάριν σε όλους τους βιοτέχνες το ίδιο ποσό.

  Γ. Αναλυτικό κόστος

  Επανειλημμένα έχει ζητηθεί από το δήμο Αγλαντζιάς να δώσει στους βιοτέχνες το αναλυτικό πραγματικό κόστος της βιοτεχνικής περιοχής και παρά το γεγονός ότι έχουν περάσει τέσσερα χρόνια, για άγνωστους λόγους, το αίτημα δεν κατέστη δυνατό να ικανοποιηθεί.

  Δ. Τίτλοι ιδιοκτησίας

  Οι βιοτέχνες έχουν επιβαρυνθεί και έχουν καταβάλει εξ ολοκλήρου το υπολογισθέν κόστος, χωρίς να εξασφαλίσουν τίτλους ιδιοκτησίας για να μπορούν να υποθηκεύουν τα υποστατικά τους.

  Η τιτλοποίηση των υποστατικών στον καθένα ξεχωριστά είναι γι’ αυτούς κεφαλαιώδους σημασίας.

  Ε. Χώροι στάθμευσης

  Οι χώροι στάθμευσης έχουν τεθεί εκτός λειτουργίας, αφού είναι γεμάτοι με άχρηστα/εγκαταλειμμένα οχήματα από μερικούς βιοτέχνες και περιοίκους με αποτέλεσμα οι βιοτέχνες και οι πελάτες τους να μην μπορούν να εξυπηρετηθούν. Επίσης δε λαμβάνεται κανένα μέτρο για την ορθή αντιμετώπιση της κατάστασης με αποτέλεσμα να επικρατεί πλήρης σύγχυση κατά τη λειτουργία της βιοτεχνικής περιοχής.

  ΣΤ. Ψεκασμός

  Οι βιοτέχνες υποφέρουν από την παρουσία φιδιών, ποντίκων, κουνουπιών ή διαφόρων εντόμων, χωρίς κανένας να λαμβάνει τα ενδεικνυόμενα μέτρα για την καταπολέμησή τους.

  Ζ. Πρόσβαση της πυροσβεστικής

  Δεν έχει διευθετηθεί το θέμα πρόσβασης της πυροσβεστικής στην εσωτερική πλευρά που βρίσκεται μέσα στη νεκρή ζώνη. η δε αντιπυρική λωρίδα δεν είναι ικανοποιητική, με όλους τους εμφανείς κινδύνους.

  Παρακαλούνται τα αρμόδια υπουργεία να ενημερώσουν τη Βουλή των Αντιπροσώπων για το τι προτίθενται να κάνουν για την ικανοποίηση των αιτημάτων του Συνδέσμου Βιοτεχνών Αγλαντζιάς.»
