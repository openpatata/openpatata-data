_position_on_page: 117
_sources:
- http://www2.parliament.cy/parliamentgr/008_02/chronological/008_02_HE.htm
answers:
- http://www2.parliament.cy/parliamentgr/008_03b/23_06_008_05_117.htm
by:
- Παπαπολυβίου Ανδρέας
date: '2005-10-25'
heading: Ερώτηση με αρ. 23.06.008.05.117, ημερομηνίας 25 Οκτωβρίου 2005, του βουλευτή
  εκλογικής περιφέρειας Λευκωσίας κ. Ανδρέα Παπαπολυβίου
identifier: 23.06.008.05.117
text: |-
  «Με βάση στατιστικά στοιχεία της Δημοκρατίας, τα περιστατικά θανάτου από καρκίνο του μαστού στην Κύπρο αυξάνονται συνεχώς φθάνοντας τα 47 άτομα το 2003 (45 το 2002, 33 το 2001).

  Το Αρχείο Καρκίνου έχει ολοκληρωμένα στοιχεία μόνο μέχρι το 2002. Με βάση τα τελευταία ολοκληρωμένα στοιχεία, το αρχείο αναφέρει 306 νέα κρούσματα καρκίνου του μαστού το 2002 (281 το 2001).

  Η ιστοσελίδα του Υπουργείου Υγείας αναφέρεται σε πρόγραμμα πληθυσμιακού ελέγχου για πρόληψη του καρκίνου του τραχήλου της μήτρας (τεστ Παπανικολάου) αλλά όχι για άλλους τύπους καρκίνου.

  Καλείται το αρμόδιο υπουργείο να ενημερώσει τη Βουλή των Αντιπροσώπων για τα πιο κάτω:

  1. Ποιο είναι το ποσοστό θνησιμότητας από καρκίνο του μαστού στην Κύπρο; Αυτό έχει αυξηθεί ή μειωθεί τα τελευταία δέκα χρόνια; Ποιο είναι το ποσοστό ασθενών στους οποίους διαγιγνώσκεται καρκίνος του μαστού που θεραπεύονται και είναι υγιείς μετά την πάροδο πέντε χρόνων;

  2. Υπάρχει ή προγραμματίζεται να υπάρξει εκτεταμένο εθνικό πρόγραμμα ανίχνευσης του καρκίνου του μαστού σύμφωνα με τις κατευθυντήριες γραμμές της Ευρωπαϊκής Ένωσης, το οποίο να απευθύνεται σε ολόκληρο τον πληθυσμό, ανεξαρτήτως περιοχής ή οικονομικής κατάστασης, συμπεριλαμβανομένου και προγράμματος επιμόρφωσης για τη διαδικασία αυτοεξέτασης;

  3. Υπάρχουν εξειδικευμένες μονάδες θεραπείας του καρκίνου του μαστού στην Κύπρο;

  4. Τα έξοδα θεραπείας του καρκίνου του μαστού, συμπεριλαμβανομένης και της χημειοθεραπείας και άλλων φαρμάκων, καλύπτονται από το κράτος;

  5. Τι ποσοστό του κρατικού προϋπολογισμού δίνεται για θεραπεία του καρκίνου και τι ποσοστό δίνεται ειδικά για θεραπεία του καρκίνου του μαστού;

  6. Τι ποσοστό του κρατικού προϋπολογισμού δίνεται για πρόληψη του καρκίνου και τι ποσοστό δίνεται ειδικά για πρόληψη του καρκίνου του μαστού;

  7. Τι ποσό δίνεται για υπηρεσίες προς τους ασθενείς με καρκίνο του μαστού και τι υπηρεσίες προσφέρονται; Εξασφαλίζονται τα ατομικά δικαιώματα των ασθενών;

  8. Προσφέρεται ανακουφιστική ιατρική φροντίδα σε καρκινοπαθείς που βρίσκονται σε τελικό στάδιο; Υπάρχει προγραμματισμός από το αρμόδιο υπουργείο γι’ αυτό το σκοπό;

  9. Δεν υπάρχουν ολοκληρωμένα στοιχεία στο Αρχείο Καρκίνου για τα έτη μετά το 2002. Έχουν ληφθεί μέτρα για αντιμετώπιση αυτού του προβλήματος;

  10. Η Κινητή Μονάδα Μαστογραφίας η οποία έχει εξασφαλιστεί από την Europa Donna Κύπρου παραμένει ακινητοποιημένη στη Γεροσκήπου για τέσσερις μήνες. Ποιος είναι ο λόγος της μη αξιοποίησης αυτής της μονάδας; Έχουν γίνει κάποιες ενέργειες για αξιοποίησή της σύντομα;
