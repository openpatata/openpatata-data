answers:
- http://www2.parliament.cy/parliamentgr/008_3e/23_06_009_05_02_047.htm
by:
- Μητσόπουλος Τάσος
date: '2011-07-01'
heading: Ερώτηση με αρ. 23.06.009.05.02.047, ημερομηνίας 1ης Ιουλίου 2011, του βουλευτή
  εκλογικής περιφέρειας Λάρνακας κ. Τάσου Μητσόπουλου
identifier: 23.06.009.05.02.047
text: |-
  «Το νέο ολυμπιακών προδιαγραφών σκοπευτήριο Λάρνακας έχει αποπερατωθεί. Εκκρεμεί ωστόσο η εγκατάσταση μηχανολογικού εξοπλισμού, ο οποίος είναι αναγκαίος για τη λειτουργία του. Σύμφωνα με την ενημέρωση που έχω, έχει παρουσιαστεί πρόβλημα με τη διαδικασία προμήθειας του εξοπλισμού μέσω της προσφυγής στην Αναθεωρητική Επιτροπή Προσφορών. Η περαιτέρω καθυστέρηση στην προμήθεια του εξοπλισμού απειλεί με ακύρωση τη φιλοξενία των πανευρωπαϊκών αγώνων σκοποβολής για το 2012. Μια τέτοια εξέλιξη θα ήταν εξαιρετικά δυσάρεστη για τη Λάρνακα και την Κύπρο δεδομένου ότι στη διάρκεια των αγώνων αναμένεται να φιλοξενηθούν πέραν των χιλίων αθλητών, συνοδών, δημοσιογράφων και προπονητών.

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων για τους τρόπους με τους οποίους αντιμετωπίζεται το πρόβλημα της προμήθειας μηχανολογικού εξοπλισμού, για τον προσδοκώμενο χρόνο εγκατάστασης των μηχανημάτων, για το κόστος προμήθειας, αλλά και για τα μέτρα που λαμβάνονται για την αποτροπή της δυσάρεστης περίπτωσης ακύρωσης των πανευρωπαϊκών αγώνων σκοποβολής του 2012.»
