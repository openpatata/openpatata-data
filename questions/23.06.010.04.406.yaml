answer: http://www2.parliament.cy/parliamentgr/008_3g/23_06_010_04_406.htm
identifier: 23.06.010.04.406
question:
  by:
  - Περδίκης Γιώργος
  date: '2015-02-02'
  text: |
    «Σε παλαιότερη απάντηση, ημερομηνίας 15 Ιανουαρίου 2015, του Υπουργού Γεωργίας, Αγροτικής Ανάπτυξης και Περιβάλλοντος κ. Νίκου Κουγιάλη, σε ερώτησή μου με αρ. 23.06.010.04.228 αναφορικά με τα μέτρα που προτίθεται να λάβει για την επιτυχή αντιμετώπιση της προσβολής των φοινικόδεντρων από το αιγυπτιακό σκαθάρι, πληροφορήθηκα ότι το Τμήμα Γεωργίας έχει λάβει μέτρα εξάλειψης και περιορισμού της εξάπλωσης του εντόμου καταρτίζοντας ετήσια σχέδια δράσης με βάση κοινοτική απόφαση. Τα σχέδια δράσης, σύμφωνα με την απάντηση του υπουργού, βασίζονταν κυρίως στην εφαρμογή προληπτικών και θεραπευτικών ψεκασμών σε ευπαθείς φοινικιές με χημικά και βιολογικά μέσα, στην κοπή και απομάκρυνση προσβεβλημένων φοινικιών, στην υιοθέτηση και εφαρμογή φυτοϋγειονομικών όρων όσον αφορά τη διακίνηση και εισαγωγή φοινικοειδών, στη διαφώτιση και ενθάρρυνση του κοινού για λήψη μέτρων προστασίας των φοινικιών κ.ά. Παρά το ότι η εφαρμογή των σχεδίων δράσης έχει καταφέρει να περιορίσει σημαντικά τις ζημιές στις φοινικιές και παρ’ όλες τις προσπάθειες που καταβλήθηκαν, τόσο από αρκετές τοπικές αρχές όσο και από ευαισθητοποιημένους πολίτες, δεν επιτεύχθηκε η εξάλειψη ή ο περιορισμός της εξάπλωσης του εντόμου. Η εξάπλωση του εντόμου, σύμφωνα με την απάντηση του υπουργού, οφείλεται μεταξύ άλλων στο μεγάλο αριθμό και στη διάσπαρτη κατανομή των ξενιστών εκ των οποίων σημαντικός αριθμός βρίσκεται σε ιδιωτικές περιουσίες, στις οποίες το Τμήμα Γεωργίας δεν είχε τη δυνατότητα εύκολης πρόσβασης για τη λήψη των απαραίτητων μέτρων. Καταληκτικά, η απάντηση του Υπουργού Γεωργίας, Αγροτικής Ανάπτυξης και Περιβάλλοντος αναφέρει ότι ο μοναδικός τρόπος αποτελεσματικής προστασίας των φοινικιών είναι η λήψη των ενδεικνυόμενων μέτρων καταπολέμησης του εντόμου από τους ίδιους τους ιδιοκτήτες τους. Υπάρχουν μάλιστα γεωπόνοι που ισχυρίζονται ότι υπάρχει ενδεχόμενο ο κόκκινος ρυγχωτός κάνθαρος να αρχίσει να επηρεάζει και άλλα είδη χλωρίδας.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν εξετάζεται το ενδεχόμενο να καταστεί υποχρεωτική για όλους τους ιδιοκτήτες φοινικιών η ενδεδειγμένη από τις αρμόδιες αρχές καταπολέμηση του κόκκινου ρυγχωτού κάνθαρου, ώστε να επιτευχθεί η οριστική εξαφάνισή του, αν εξετάζεται το ενδεχόμενο να εξασφαλιστεί με νομοθετική ρύθμιση το δικαίωμα πρόσβασης των λειτουργών του Τμήματος Γεωργίας σε ιδιωτικές περιουσίες. Τέλος, παρακαλώ όπως με ενημερώσετε αν υπάρχει βιολογικός τρόπος για την αντιμετώπιση και καταπολέμηση της εξάπλωσης του κόκκινου ρυγχωτού κάνθαρου.»
  title: Ερώτηση με αρ. 23.06.010.04.406, ημερομηνίας 2 Φεβρουαρίου 2015, του βουλευτή εκλογικής περιφέρειας Λευκωσίας κ. Γιώργου Περδίκη
