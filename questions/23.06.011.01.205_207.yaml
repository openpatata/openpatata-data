_id: 23.06.011.01.205_207
_position_on_page: 207
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2016-10-05'
heading: Ερώτηση με αρ. 23.06.011.01.205, ημερομηνίας 5 Οκτωβρίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.205
text: |-
  «Κατά την πρόσφατη συνάντησή μου με την Παγκύπρια Οργάνωση Πενταμελούς Οικογένειας μου ετέθησαν τα πιο κάτω αιτήματα:

  1. Η αναγνώριση των τρίτεκνων οικογενειών όπως αναγνωρίζονται οι πολύτεκνες οικογένειες, ώστε να μειωθούν τα δίδακτρα στα δημόσια νηπιαγωγεία και να εξισωθούν η παραχώρηση του επιδόματος τέκνου και η αντιμισθία των εθνοφρουρών των τρίτεκνων οικογενειών με αυτές των πολύτεκνων οικογενειών.

  2. Η επαναφορά του επιδόματος μάνας, όπως ήταν και η τοποθέτηση του Προέδρου της Δημοκρατίας κ. Νίκου Αναστασιάδη στην τελετή βράβευσης της πολύτεκνης μάνας στις 12 Μαΐου 2013, καθώς και το να καλύπτει το επίδομα μάνας και μάνες που απέκτησαν πάνω από τρία παιδιά.

  3. Η βελτίωση της τιμολογιακής πολιτικής, ώστε να λαμβάνεται υπόψη ο αριθμός των μελών της κάθε οικογένειας για την τιμολόγηση του νερού και για τα δημοτικά τέλη.

  4. Η μείωση των κομίστρων των λεωφορείων για όλες τις τρίτεκνες οικογένειες και η δημιουργία οικογενειακών εισιτηρίων για χρήση τους από τις οικογένειες αυτές.

  5. Η συνέχιση της δωρεάν μεταφοράς των μαθητών των πενταμελών οικογενειών και η συμπερίληψή τους, όπου είναι δυνατόν, και στο πρόγραμμα των ιδιωτικών σχολείων.

  6. Η φοιτητική χορηγία να παραχωρείται λαμβάνοντας υπόψη την ιδιότητα των φοιτητών ως μελών τρίτεκνης οικογένειας, ως ίσχυε προηγουμένως, ώστε να καταργηθεί η ισοπεδωτική αντιμετώπιση των φοιτητών.

  7. Η παραχώρηση του επιδόματος τέκνου για τους τέσσερις πρώτους μήνες του κάθε χρόνου μέχρι την υποβολή αιτήσεων για το επίδομα τέκνου, ώστε να απολαμβάνουν το ωφέλημα για μειωμένη τιμολόγηση του ρεύματος οι δικαιούχοι. Επίσης, οι αιτήσεις να εξετάζονται κατά προτεραιότητα και ιδιαίτερα στις πολυμελείς οικογένειες που οι γονείς είναι άνεργοι, λήπτες ελάχιστου εγγυημένου εισοδήματος (δημόσιου βοηθήματος), χαμηλόμισθοι ή με εισοδήματα κάτω από το όριο της φτώχιας.

  8. Η τροποποίηση του νόμου, ώστε όλες οι οικογένειες με τρία παιδιά και άνω ανεξαιρέτως ηλικίας να είναι δικαιούχες ένταξης στο σχέδιο για εθελοντική συνεισφορά του 1,5 % των εισοδημάτων τους.

  9. Η συμπερίληψη και των παιδιών των τρίτεκνων οικογενειών στη μοριοδότηση από το Ίδρυμα Κρατικών Υποτροφιών Κύπρου.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων σε ποιο βαθμό και πότε θα ικανοποιήσει τα πιο πάνω αιτήματα με αναφορά στο καθένα ξεχωριστά.»
