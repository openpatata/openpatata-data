_id: 23.06.010.04.485_136
_position_on_page: 136
_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_485.htm
by:
- Περδίκης Γιώργος
date: '2015-03-10'
heading: Ερώτηση με αρ. 23.06.010.04.485, ημερομηνίας 10 Μαρτίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.485
text: |-
  «Από παλαιότερη απάντηση, ημερομηνίας 9 Απριλίου 2014, του Υπουργού Συγκοινωνιών και Έργων κ. Μάριου Δημητριάδη σε ερώτησή μου, με αρ. 23.06.010.03.319, αναφορικά με τη διενέργεια περιοδικού τεχνικού ελέγχου σε δίκυκλα οχήματα (μοτοσικλέτες), πληροφορήθηκα ότι με βάση τους περί Μηχανοκινήτων Οχημάτων και Τροχαίας Κινήσεως Κανονισμούς του 1984, όπως αυτοί τροποποιήθηκαν έκτοτε, οχήματα που εμπίπτουν στις κατηγορίες L1e, L2e, L3e, L4e, L5e, L6e, L7e δε συμπεριλαμβάνονται στις κατηγορίες οχημάτων που υποβάλλονται σε περιοδικό τεχνικό έλεγχο για σκοπούς έκδοσης πιστοποιητικού καταλληλότητας. Όπως πληροφορήθηκα από την απάντηση του υπουργού, τα κράτη μέλη δύνανται να επεκτείνουν την απαίτηση του περιοδικού ελέγχου και σε άλλες κατηγορίες οχημάτων, πέρα από αυτές που καθορίζονται σε αυτή, κάτι που έπραξε ήδη η Ιταλία και η Ελλάδα. Το Υπουργείο Συγκοινωνιών και Έργων, σύμφωνα με την απάντηση, μελετούσε την προοπτική να εντάξει στον τεχνικό έλεγχο και τα δίκυκλα, καθώς και άλλες κατηγορίες οχημάτων.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει εξεταστεί και αν έχει αποφασιστεί η ένταξη των δίκυκλων και άλλων οχημάτων στις κατηγορίες οχημάτων για τις οποίες είναι υποχρεωτική η διενέργεια περιοδικού τεχνικού ελέγχου για σκοπούς έκδοσης πιστοποιητικού καταλληλότητας.»
