_sources:
- http://www2.parliament.cy/parliamentgr/008_02/chronological/008_02_HC.htm
answers:
- http://www2.parliament.cy/parliamentgr/008_03/23_06_008_03_532.htm
by:
- Κληρίδης Χρίστος
date: '2004-03-29'
heading: Ερώτηση με αρ. 23.06.008.03.532, ημερομηνίας 29 Μαρτίου 2004, του βουλευτή
  εκλογικής περιφέρειας Λευκωσίας κ. Χρίστου Κληρίδη
identifier: 23.06.008.03.532
text: |-
  «Αναφέρομαι στην Οδηγία 93/109/ΕΚ του Συμβουλίου, ημερομηνίας 6 Δεκεμβρίου 1993, σχετικά με τις λεπτομέρειες άσκησης του δικαιώματος του εκλέγειν και εκλέγεσθαι από τους πολίτες της Ένωσης που κατοικούν σε κράτος μέλος του οποίου δεν είναι υπήκοοι κατά τις εκλογές για το Ευρωπαϊκό Κοινοβούλιο.

  Τα σημεία που θα ήθελα να επισημάνω είναι τα εξής:

  1. Με βάση το άρθρο 9, υπάρχει υποχρέωση των κρατών μελών για λήψη των αναγκαίων μέτρων για την έγκαιρη εγγραφή των κοινοτικών εκλογέων. Ποια μέτρα λήφθηκαν για τους κοινοτικούς εκλογείς στην Κύπρο; Επιπρόσθετα, ποια μέτρα λήφθηκαν για την εγγραφή των Τουρκοκυπρίων και σε ποια γλώσσα έχουν ενημερωθεί σχετικά;

  2. Το άρθρο 12 λέει ότι: “Το κράτος μέλος της κατοικίας ενημερώνει, εγκαίρως και με την προσήκουσα μορφή, τους κοινοτικούς εκλογείς και εκλόγιμους σχετικά με τις προϋποθέσεις και τις λεπτομέρειες άσκησης του δικαιώματος του εκλέγειν και του εκλέγεσθαι στο κράτος αυτό.”

  Παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τα μέτρα που έχουν ληφθεί για την εφαρμογή των πιο πάνω υποχρεώσεών του.»
