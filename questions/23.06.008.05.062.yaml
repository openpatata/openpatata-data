answers: []
by:
- Περδίκης Γιώργος
date: '2005-09-23'
heading: Ερώτηση με αρ. 23.06.008.05.062, ημερομηνίας 23 Σεπτεμβρίου 2005, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.008.05.062
text: |-
  «Μετά από επιτόπου επίσκεψή μου στο χωριό Κοφίνου έχω διαπιστώσει ότι το χωριό πολιορκείται πραγματικά από τα σκουπίδια και τα ψόφια ζώα. Παράλληλα, στα βόρεια του χωριού λειτουργεί εδώ και χρόνια το Κεντρικό Σφαγείο Κοφίνου.

  Ανατολικά και δυτικά του χωριού έχω εντοπίσει περιοχές όπου απορρίπτονται συστηματικά σκουπίδια και ψοφίμια. Στην περιοχή του παλιού σκυβαλότοπου και στην κτηνοτροφική περιοχή οι σωροί από σκουπίδια και ψόφια ζώα δημιουργούν μια αποπνικτική κατάσταση, που εγκυμονεί σοβαρούς κινδύνους για τη δημόσια υγεία και το περιβάλλον. Ιδιαίτερα σημειώνω την απαράδεκτη κατάσταση που επικρατεί στον πρώην τοπικό σκυβαλότοπο, όπου συνεχίζεται η αλόγιστη και ανεξέλεγκτη απόρριψη σκυβάλων. Στο χώρο αυτό δεν έχει γίνει το παραμικρό έργο αποκατάστασης του περιβάλλοντος ούτε έχουν παρθεί μέτρα για τον τερματισμό της απόρριψης σκουπιδιών.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων γιατί υπάρχει αυτή η κατάσταση και γιατί ο παλιός σκυβαλότοπος δεν έχει τύχει καμιάς απολύτως διαχείρισης και προστασίας.»
