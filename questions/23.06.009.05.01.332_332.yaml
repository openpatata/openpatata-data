_position_on_page: 332
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.332.htm
by:
- Περδίκης Γιώργος
date: '2010-11-04'
heading: Ερώτηση με αρ. 23.06.009.05.01.332, ημερομηνίας 4 Νοεμβρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.332
text: |-
  «Έχω πληροφορηθεί ότι η Ευρωπαϊκή Ένωση αναζητεί αυτή την περίοδο μια ούτω καλούμενη “τεχνική λύση” στο πρόβλημα της διείσδυσης των γενετικά τροποποιημένων οργανισμών στην ευρωπαϊκή αγορά, δηλαδή ποιο θα είναι το επιτρεπόμενο ποσοστό παρουσίας μη εγκεκριμένων μεταλλαγμένων συστατικών στις ζωοτροφές, με δεδομένο ότι η ευρωπαϊκή κτηνοτροφία εξαρτάται σε μεγάλο βαθμό από τις εισαγωγές σόγιας και καλαμποκιού από την Αμερική, όπου γίνεται εκτεταμένη καλλιέργεια γενετικά τροποποιημένων φυτών. Σύμφωνα με πληροφορίες, η Ευρωπαϊκή Επιτροπή προσανατολίζεται στην καθιέρωση του ορίου 0,1% έως 0,2% στην παρουσία μη εγκεκριμένων γενετικά τροποποιημένων οργανισμών στις ζωοτροφές. Η πρόταση της Ευρωπαϊκής Επιτροπής προβλέπει την παροχή της δυνατότητας στα κράτη μέλη να περιορίζουν ή και να απαγορεύουν την καλλιέργεια γενετικά τροποποιημένων οργανισμών σε τμήμα ή στο σύνολο της επικράτειάς τους, με αντιστάθμισμα το ότι δε θα μπορούν να προβάλουν κανένα εμπόδιο στη διακίνηση στην αγορά μεταλλαγμένων προϊόντων που έχουν λάβει κοινοτική έγκριση.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η Κυπριακή Δημοκρατία προτίθεται να μην αποδεκτεί την πρόταση της Ευρωπαϊκής Επιτροπής και να προχωρήσει άμεσα στην κήρυξη της Κύπρου σε ζώνη ελεύθερη από γενετικά τροποποιημένους οργανισμούς.»
