answers:
- http://www2.parliament.cy/parliamentgr/008_03/23_06_008_02_370.htm
by:
- Καράς Αντώνης
date: '2003-06-05'
heading: Ερώτηση με αρ. 23.06.008.02.370 που υποβλήθηκε από το βουλευτή εκλογικής
  περιφέρειας Αμμοχώστου κ. Αντώνη Καρά στις 5 Ιουνίου 2003
identifier: 23.06.008.02.370
text: |-
  «Όπως έχω πληροφορηθεί, μέσα στα κίνητρα που δίδονται στους απόδημους Κυπρίους, για να επαναπατρισθούν, συμπεριλαμβάνεται και το δικαίωμα δωρεάν νοσηλείας για το πρώτο έτος επιστροφής. Για να επωφεληθεί όμως κάποιος επαναπατρισθείς από αυτό το δικαίωμα, πρέπει να έχει αποκτήσει/επανακτήσει και επισήμως την κυπριακή υπηκοότητα (λ.χ. έκδοση διαβατηρίου, ταυτότητας κτλ.). Εν τω μεταξύ, κατά τη διάρκεια του χρόνου που μεσολαβεί μεταξύ της επιστροφής και της έκδοσης των επίσημων πιστοποιητικών κυπριακής υπηκοότητας, πολλοί επαναπατρισθέντες (150-200 άτομα) δεν μπορούν να έχουν πρόσβαση σε δωρεάν νοσηλεία (διάρκειας ενός έτους), αφού ακόμη δεν κατέχουν τα σχετικά επίσημα έγγραφα.

  Υπάρχει αίτημα των συνδέσμων επαναπατρισθέντων Κυπρίων όπως τους εκδίδεται κάποιο ειδικό έντυπο που να βεβαιώνει ότι έχουν επιστρέψει και διαμένουν μόνιμα στην Κύπρο και έχουν κάνει αίτηση για απόκτηση της κυπριακής υπηκοότητας, το οποίο θα μπορούν να χρησιμοποιούν και ως αποδεικτικό στοιχείο για σκοπούς έκδοσης κάρτας δωρεάν νοσηλείας διάρκειας ενός έτους.

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για το πώς και πότε σκοπεύει να λύσει αυτό το πρόβλημα.»
