answers:
- http://www2.parliament.cy/parliamentgr/008_03b/23_06_008_02_358.htm
by:
- Γεωργίου Γεώργιος
date: '2003-06-03'
heading: Ερώτηση με αρ. 23.06.008.02.358 που υποβλήθηκε από το βουλευτή εκλογικής
  περιφέρειας Αμμοχώστου κ. Γεώργιο Γεωργίου στις 3 Ιουνίου 2003
identifier: 23.06.008.02.358
text: |-
  «Σε πρόσφατη επίσκεψή μου στο χωριό Ζύγι και σε συνάντηση που είχα με το κοινοτικό συμβούλιο, πληροφορήθηκα ότι το κοινοτικό συμβούλιο έχει προβεί στις απαραίτητες διαδικασίες για κτίσιμο νέων γραφείων σε ιδιόκτητο οικόπεδο με τη σύμφωνη γνώμη του επάρχου Λάρνακας.

  Όπως είναι γνωστό, οι κτιριολογικές ανάγκες των κοινοτήτων καθορίζονται με βάση τον αριθμό των εγγεγραμμένων εκλογέων. Η κοινότητα Ζυγίου εμπίπτει στην κατηγορία Α, δηλαδή στις κοινότητες που έχουν μέχρι πεντακοσίους εγγεγραμμένους εκλογείς, ενώ θα επιθυμούσε όπως ενταχθεί στην κατηγορία Γ, δηλαδή στις κοινότητες που έχουν χιλίους πεντακοσίους έναν εγγεγραμμένους εκλογείς και άνω, λόγω του ότι στην κοινότητα προωθείται η μεταστέγαση των κατοίκων του χωριού Μαρί αλλά και λόγω άλλων παραγόντων όπως η ύπαρξη τριακοσίων πενήντα παραθεριστικών διαμερισμάτων, η ύπαρξη τεσσάρων μονάδων της Εθνικής Φρουράς και η προβλεπόμενη ραγδαία ανάπτυξη της κοινότητας εξαιτίας της κατασκευής αλιευτικού καταφυγίου, εξωραϊσμού του λαϊκού μετώπου κτλ.

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων κατά πόσο είναι εφικτή η μεταφορά της κοινότητας σε άλλη κατηγορία όσον αφορά τις κτιριολογικές ανάγκες.»
