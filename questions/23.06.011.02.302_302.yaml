_id: 23.06.011.02.302_302
_position_on_page: 302
_sources:
- http://www2.parliament.cy/parliamentgr/008_02/chronological/008_02_IAB.htm
answers:
- http://www2.parliament.cy/parliamentgr/008_3h/23_06_011_02_302.htm
by:
- mp_id: perdikis-giorgos
date: '2017-12-04'
heading: Ερώτηση με αρ. 23.06.011.02.302, ημερομηνίας 4 Δεκεμβρίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.302
text: |-
  «Σύμφωνα με ρεπορτάζ του δημοσιογράφου κ. Πέτρου Θεοχαρίδη στην εφημερίδα “Ο Φιλελεύθερος”, η Αρχή Λιμένων Κύπρου αποφάσισε να προχωρήσει σε εκποίηση ρυμουλκών, πλοηγίδων και βοηθητικών λέμβων, που βρίσκονται στα λιμάνια Λεμεσού και Λάρνακας, είτε ως έχουν είτε με τεμαχισμό τους σε μεγάλα κομμάτια και απομάκρυνσή τους ως παλιοσίδερων. Αρχικά, ανάμεσα στα υπό εκποίηση σκάφη βρισκόταν και το ρυμουλκό “Οθέλλος”, το οποίο είναι ένα από τα πρώτα ρυμουλκά που αποκτήθηκαν από την Αρχή Λιμένων Κύπρου και το οποίο σήμερα είναι αγκυροβολημένο στο νέο λιμάνι Λεμεσού. Ωστόσο, το ενδεχόμενο να τεμαχιστεί το εν λόγω ρυμουλκό σε παλιοσίδερα προκάλεσε ποικίλες αντιδράσεις, για αυτό και στη συνέχεια η Αρχή Λιμένων Κύπρου δήλωσε ότι θα διαθέσει το σκάφος για αξιοποίησή του στο πνεύμα της ιστορικότητας που έχει, με προϋπόθεση ωστόσο η λύση που θα βρεθεί να εξασφαλίζει ότι το σκάφος θα ανελκυσθεί, θα συντηρηθεί κατάλληλα και θα μεταφερθεί εκτός λιμανιού. Σύμφωνα με το δημοσίευμα, ενδιαφέρον για την αξιοποίηση του εν λόγω σκάφους έχουν εκφράσει δήμοι, οργανωμένα σύνολα, αλλά και ιδιώτης, ο οποίος φαίνεται να προτίθεται να αξιοποιήσει το ρυμουλκό σε επαγγελματικές θαλάσσιες δραστηριότητες.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων ποια τα σχέδια της Αρχής Λιμένων Κύπρου σχετικά με την αξιοποίηση του εν λόγω ρυμουλκού.»
