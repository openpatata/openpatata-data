_id: 23.06.011.01.062_63
_position_on_page: 63
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: charalampidou-eirini
date: '2016-08-04'
heading: Ερώτηση με αρ. 23.06.011.01.062, ημερομηνίας 4 Αυγούστου 2016, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.011.01.062
text: |-
  «Στην ερώτησή μας με αρ. 23.06.010.05.231, ημερομηνίας 17 Νοεμβρίου 2015, με την οποία ζητούσαμε να μας πείτε πώς τα θέματα επανένωσης, επαναπροσέγγισης και συμφιλίωσης επιτυγχάνονται ως ουσιαστικοί στόχοι, δεδομένων και των προσπαθειών του Προέδρου της Δημοκρατίας για επίλυση του Κυπριακού, απαντήσατε ότι ο υπό έμφαση στόχος για τη νέα σχολική χρονιά ήταν “η ευαισθητοποίηση των μαθητών κατά του ρατσισμού και της μισαλλοδοξίας και η προώθηση της ισότητας και του σεβασμού, στο πλαίσιο της εκστρατείας κατά της ρητορικής μίσους του Συμβουλίου της Ευρώπης”.

  1. Θα θέλαμε να μας ενημερώσετε κατά πόσο έχετε διεξαγάγει οποιαδήποτε διοικητική/πειθαρχική έρευνα σε σχέση με το περιστατικό που αφορούσε άρνηση λυκειάρχη να επιτρέψει στη δικοινοτική χορωδία να παρουσιαστεί σε εκδήλωση του σχολείου λόγω χρήσης της τουρκικής γλώσσας σε ένα από τα τραγούδια.

  2. Δε θεωρείται ρατσιστική η συγκεκριμένη απόφαση και δε διαφαίνεται ότι οι πρώτοι που δεν υιοθετούν τους στόχους του υπουργείου είναι κάποιοι εκ των εκπαιδευτικών;

  3. Δεν είναι ρατσισμός να απορρίπτεται η γλώσσα αυτών με τους οποίους ο Πρόεδρος προσπαθεί να εξεύρει πολιτική λύση στο κυπριακό πρόβλημα;

  4. Πού κατέληξε η δημόσια εισήγηση του Προέδρου της Δημοκρατίας να ανέβει τουρκοκυπριακό θέατρο σε όλα τα σχολεία; Στο έργο θα γινόταν χρήση μόνο της ελληνικής γλώσσας;

  5. Πώς διαχειρίζεστε τις δύο καταδικαστικές εκθέσεις της Επιτρόπου Διοικήσεως σχετικά με συμπεριφορές εκπαιδευτικών που επιδεικνύουν ρατσιστικές προθέσεις και διαθέσεις και οι οποίες σε κάποιες περιπτώσεις αφορούν στο ίδιο πρόσωπο;

  6. Ως μέλος της επιτροπής Θεσμών, της αρμόδιας επιτροπής για τις εκθέσεις της Επιτρόπου Διοικήσεως, δεν μπορώ παρά να επισημάνω ότι στις εκθέσεις της που αφορούν το υπουργείο σας υπάρχουν αναφορές για άρνηση συνεργασίας των λειτουργών σας με το γραφείο της. Τι μέτρα θα λάβετε, ούτως ώστε αυτό το φαινόμενο να εξαλειφθεί;»
