_id: 23.06.011.01.505_506
_position_on_page: 506
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-02-06'
heading: Ερώτηση με αρ. 23.06.011.01.505, ημερομηνίας 6 Φεβρουαρίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.505
text: |-
  «Από απαντήσεις του Υπουργού Εσωτερικών, ημερομηνίας 6 Δεκεμβρίου 2016, σε σειρά ερωτημάτων μου που τέθηκαν στα πλαίσια της εξέτασης του προϋπολογισμού του 2017 πληροφορήθηκα αναφορικά με την κατάθεση τροποποίησης του περί Αλλοδαπών και Μεταναστεύσεως Νόμου για την επιβολή διοικητικών προστίμων ως μέτρου καταπολέμησης της παράνομης απασχόλησης υπηκόων τρίτων χωρών ότι το Τμήμα Αρχείου Πληθυσμού και Μετανάστευσης έχει ήδη προβεί στην ετοιμασία προσχεδίων των εντύπων που χρησιμοποιούνται τόσο για την ειδοποίηση πρόθεσης επιβολής διοικητικού προστίμου όσο και για το ίδιο το πρόστιμο, με σκοπό να υποβληθούν προς το Υπουργείο Εσωτερικών. Μαζί με τα εν λόγω προσχέδια θα υποβληθεί και σχετικό σημείωμα, το οποίο θα αναφέρεται στα προβλήματα που υπάρχουν στην εφαρμογή της νομοθεσίας από το τμήμα. Επιπρόσθετα, το τμήμα θα εισηγηθεί προς το Υπουργείο Εργασίας, Πρόνοιας και Κοινωνικών Ασφαλίσεων να εξετάσει το ενδεχόμενο τροποποίησης του περί Αλλοδαπών και Μεταναστεύσεως Νόμου, ώστε η διαδικασία επιβολής διοικητικού προστίμου να διεκπεραιώνεται από ή να γίνεται με την απαραίτητη συμβολή του υπουργείου ως αρμόδιας αρχής όσον αφορά στα θέματα εργοδοτών.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων σε ποιο στάδιο βρίσκεται η υπό αναφορά διαδικασία και πότε αναμένεται να διευθετηθεί το θέμα, το οποίο, σημειώνεται, εμπίπτει στις υποχρεώσεις της Δημοκρατίας, αφού αφορά την υιοθέτηση της Οδηγίας 2009/52/ΕΕ.»
