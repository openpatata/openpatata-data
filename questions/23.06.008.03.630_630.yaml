_position_on_page: 630
_sources:
- http://www2.parliament.cy/parliamentgr/008_02/chronological/008_02_HC.htm
answers:
- http://www2.parliament.cy/parliamentgr/008_03b/23_06_008_03_630.htm
by:
- Περδίκης Γιώργος
date: '2004-07-08'
heading: Ερώτηση με αρ. 23.06.008.03.630, ημερομηνίας 8 Ιουλίου 2004, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.008.03.630
text: |-
  «Είναι γνωστό ότι οι τοιχογραφίες από την εκκλησία του Αγίου Ευφημιανού στην κατεχόμενη Λύση έχουν αφαιρεθεί παράνομα από Τούρκους αρχαιοκάπηλους και πωληθεί στο εξωτερικό. Οι τοιχογραφίες περιήλθαν στην κατοχή του Ιδρύματος Μένιλ, το οποίο ήρθε σε συμφωνία με την Ιερά Αρχιεπισκοπή Κύπρου το 1986. Η συμφωνία προνοούσε την ανάληψη από το ίδρυμα της συντήρησης και επιδιόρθωσης των τοιχογραφιών ως ενιαίο σύνολο, αφού οι αρχαιοκάπηλοι τις είχαν κομματιάσει σε τριάντα οκτώ τεμάχια. Επίσης το ίδρυμα ανέλαβε να στεγάσει τις τοιχογραφίες σε παρεκκλήσι το οποίο ανέγειρε με δικά του έξοδα στο Χιούστον του Τέξας. Σύμφωνα με τη συμφωνία, το παρεκκλήσι και η γη που το περιβάλλει θα ήταν υπό την κηδεμονία του Ιδρύματος Μένιλ για περίοδο δεκαπέντε χρόνων. Το ίδρυμα Μένιλ για δεκαπέντε χρόνια είχε το δικαίωμα να εκθέτει τις τοιχογραφίες για το κοινό έναντι δικαιώματος εισόδου και να κρατά τις εισπράξεις για όλη τη διάρκεια της δεκαπενταετούς κηδεμονίας του. Με τη λήξη της άδειας το Ίδρυμα Μένιλ θα αναλάμβανε, σύμφωνα με τους όρους της συμφωνίας, να παραδώσει τις τοιχογραφίες μόλις το ζητούσε η Αρχιεπισκοπή Κύπρου. Η συμφωνία αυτή έληξε το 2001.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων εάν η συμφωνία αυτή είχε ανανεωθεί, με ποιους όρους, σε ποια κατάσταση βρίσκονται σήμερα οι τοιχογραφίες μας και εάν η Αρχιεπισκοπή έχει εισπράξει οποιοδήποτε ποσό έναντι της συνέχισης της κηδεμονίας των τοιχογραφιών από το Ίδρυμα Μένιλ.»
