_sources:
- http://www2.parliament.cy/parliamentgr/008_02/chronological/008_02_HE.htm
answers:
- http://www2.parliament.cy/parliamentgr/008_03b/23_06_008_05_195.htm
by:
- Μαύρου Ελένη
date: '2005-12-27'
heading: Ερώτηση με αρ. 23.06.008.05.195, ημερομηνίας 27 Δεκεμβρίου 2005, της βουλευτού
  εκλογικής περιφέρειας Λευκωσίας κ. Ελένης Μαύρου
identifier: 23.06.008.05.195
text: |-
  «Στο ειδικό σχολείο “Ευαγγελισμός” έχουμε επισημάνει πρόβλημα στην προώθηση των στόχων του σχολείου λόγω της μη επαρκούς απασχόλησης ειδικευμένου προσωπικού.

  Συγκεκριμένα, στο ειδικό σχολείο “Ευαγγελισμός” φοιτούν 42 παιδιά, 15 από τα οποία βρίσκονται σε τροχοκαθίσματα με τετραπληγία. Εργοδοτούνται μια δασκάλα λογοθεραπείας (29 περιόδους), μια εργοθεραπείας (15 περιόδους), δύο φυσιοθεραπείας (2Χ29 περιόδους) -η μία από τις οποίες πληρώνεται από το σύνδεσμο γονέων- και μια μουσικοθεραπείας.

  Ενταγμένα σε ειδικά σχολεία βρίσκονται παιδιά με σοβαρές παθήσεις, τα οποία αδυνατούν να ενταχθούν στα κανονικά σχολεία, βάσει του Νόμου 113 του 1999.

  Είναι σημαντικό να σημειώσουμε ότι όλα τα παιδιά χρειάζονται τη βοήθεια των ειδικών που εργοδοτούνται στο σχολείο. Κυρίως η φυσιοθεραπεία γίνεται για να μη χειροτερεύσει η κατάστασή τους. Με βάση το χρόνο που έχουν οι ειδικοί δάσκαλοι στο σχολείο, είναι αδύνατο να δώσουν έμπρακτα σημαντική βοήθεια σε όλα τα παιδιά χωρίς την περαιτέρω ενίσχυση του σχολείου με ειδικευμένο προσωπικό.

  Αν και η νομοθεσία δεν καθορίζει το χρόνο που αντιστοιχεί σε κάθε μαθητή, η πρακτική που ακολουθείται στα σχολεία στα οποία είναι ενταγμένοι μαθητές με ειδικές ανάγκες είναι η παροχή βοήθειας 2-3 περιόδων την εβδομάδα από κάθε ειδικό δάσκαλο, ο οποίος έχει διαγνώσει ότι υπάρχει ανάγκη παροχής στήριξης στο μαθητή.

  Καλείται το αρμόδιο υπουργείο να ενημερώσει τη Βουλή των Αντιπροσώπων αν προτίθεται να συμπληρώσει τα κενά που παρουσιάζονται στη στελέχωση του ειδικού σχολείου “Ευαγγελισμός”, ώστε να παρέχεται η απαραίτητη βοήθεια στους μαθητές του σχολείου.»
