_id: 23.06.011.01.385_386
_position_on_page: 386
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_385.htm
by:
- mp_id: charalampidou-eirini
date: '2016-12-14'
heading: Ερώτηση με αρ. 23.06.011.01.385, ημερομηνίας 14 Δεκεμβρίου 2016, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.011.01.385
text: |-
  «Το 2014 κατατέθηκαν στην Κοινοβουλευτική Επιτροπή Παιδείας και Πολιτισμού κανονισμοί, “Οι περί Οργανισμού Νεολαίας (Συντάξεις και Χορηγήματα) Κανονισμοί του 2014”. Αποσύρθηκαν τότε από την εκτελεστική εξουσία. Επανήλθαν αρχές του 2016 -και πρόσφατα μάλιστα, στις 30 Νοεμβρίου 2016- στην Κοινοβουλευτική Επιτροπή Παιδείας και Πολιτισμού. Οι κανονισμοί αφορούν τη δημιουργία σχεδίου συντάξεων με ωφελήματα πανομοιότυπα με αυτά που ισχύουν για τους παλαιούς δημόσιους υπαλλήλους. Τα ωφελήματα αυτά δίνονται με βάση τους προτεινόμενους κανονισμούς αναδρομικά από το 1994.

  Στην έκθεση αντικτύπου (παράγραφος 2.5 της ανάλυσης αντικτύπου) αναφέρεται ότι οι υπό αναφορά κανονισμοί δεν έχουν κανένα κόστος. Στην πραγματικότητα υπάρχει μεγάλο κόστος για το δημόσιο ταμείο και πρόκειται για δαπάνη που θα γίνει, ενώ το κράτος δεν έχει καμιά υποχρέωση να την κάνει. Το κόστος μόνο για τα αναδρομικά υπερβαίνει τα €6 εκατομ. περίπου και αφορά τριάντα υπαλλήλους του οργανισμού. Συγκεκριμένα, αν θεωρήσει κανείς ότι οι υπάλληλοι αυτοί εργάζονταν στον οργανισμό από το 1994, η δαπάνη για την υλοποίηση συνταξιοδοτικού σχεδίου είναι γύρω στο 25% επιπροσθέτως του μισθολογίου. Το μισθολόγιο του οργανισμού είναι σε σημερινές τιμές €1,2 εκατομ., δηλαδή η δαπάνη για τα αναδρομικά είναι 1,2 x 25% x είκοσι ένα χρόνια = 6.300.000 ευρώ. Το κράτος δηλαδή με τη ρύθμιση αυτή θα κάνει δώρο σε κάθε υπάλληλο γύρω στις €200.000 και επιπλέον το κόστος εργοδότησης για κάθε υπάλληλο ο οποίος προσλήφθηκε από το 1994 ως το 2012 θα αυξηθεί κατά 20% περίπου. Τόσο περίπου είναι το αναλογιστικό κόστος για κάθε παλιό δημόσιο υπάλληλο μετά τις αλλαγές στη σχετική νομοθεσία.

  Άρα, παρακαλώ τον αρμόδιο υπουργό να ενημερώσει τη Βουλή των Αντιπροσώπων για τα ακόλουθα:

  1. Δεν είναι ψευδής ο ισχυρισμός ότι η έγκριση των κανονισμών δε συνεπάγεται κόστος για το δημόσιο; Το κόστος με βάση τους κανονισμούς αφορά τον οργανισμό, όμως ο προϋπολογισμός του οργανισμού χρηματοδοτείται κατά το μέγιστο από το Πάγιο Ταμείο. Επομένως, χωρίς να έχει καμιά υποχρέωση, το κράτος παραχωρεί ένα τεράστιο χρηματικό ποσό σε τριάντα υπαλλήλους.

  2. Δε δημιουργείται ένα εκρηκτικό προηγούμενο, αφού κατηγορίες εργαζομένων στον ευρύτερο δημόσιο τομέα οι οποίοι σήμερα δεν απολαμβάνουν του ωφελήματος της επαγγελματικής σύνταξης θα μπορούσαν να ζητήσουν το ίδιο με δυνητικό κόστος εκατοντάδες εκατομμύρια ευρώ; Οι υπάλληλοι του οργανισμού ήταν έκτακτοι ως το 2007, οπότε και νομιμοποιήθηκαν με τροποποίηση της νομοθεσίας.

  3. Ουσιαστικά, δεν ανατρέπεται η αναθεώρηση της νομοθεσίας σχετικά με το συνταξιοδοτικό του 2012, η οποία “κλείδωσε” αυτά σχέδια; Η προσπάθεια που γίνεται δεν είναι μόνο να ενταχθούν εκ των υστέρων σε τέτοιο σχέδιο άτομα που δεν είχαν αυτό το ωφέλημα το 2012, αλλά να δημιουργηθεί εξ υπαρχής ένα τέτοιο σχέδιο.

  Αναμένω την απάντηση του αρμόδιου υπουργού το συντομότερο, δεδομένου του κατεπείγοντος του θέματος.»
