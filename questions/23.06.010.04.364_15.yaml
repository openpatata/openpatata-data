_id: 23.06.010.04.364_15
_position_on_page: 15
_sources:
- http://www2.parliament.cy/parliamentgr/008_02/chronological/008_02_ID_2.htm
answers: []
by:
- mp_id: perdikis-giorgos
date: '2015-01-12'
heading: Ερώτηση με αρ. 23.06.010.04.364, ημερομηνίας 12 Ιανουαρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.364
text: |-
  «Έχω πληροφορηθεί ότι το κεραμείο “Α/φοι Αντωνίου (Σολιά Λτδ)” στον Άγιο Θεόδωρο Σολέας λειτουργεί, χωρίς να διαθέτει πολεοδομική άδεια και άδεια οικοδομής. Όπως πληροφορήθηκα, το θέμα απασχόλησε και την Επίτροπο Διοικήσεως και Προστασίας Ανθρωπίνων Δικαιωμάτων μετά από σχετικό παράπονο που υποβλήθηκε στο γραφείο της. Σύμφωνα με την επιστολή που απέστειλε η ίδια στον ενδιαφερόμενο, το υπό αναφορά κεραμείο ανεγέρθηκε αυθαίρετα και βρίσκεται σε γεωργική γη σε απόσταση περίπου 400 μέτρων από την οικιστική ζώνη. Όπως πληροφορήθηκα από την εν λόγω επιστολή, η Επαρχιακή Διοίκηση Λευκωσίας καταχώρισε στο επαρχιακό δικαστήριο ποινική αγωγή κατά των ιδιοκτητών του τεμαχίου όπου βρίσκεται το κεραμείο. Στις 4 Ιουλίου 1995 το δικαστήριο εξέδωσε διάταγμα αναστολής εργασιών και επέβαλε πρόστιμο £240. Πέραν του προαναφερθέντος διατάγματος, η επαρχιακή διοίκηση εξασφάλισε και δικαστικό διάταγμα κατεδάφισης των παράνομων οικοδομών στο τεμάχιο. Όπως πληροφορήθηκα από την επιστολή της επιτρόπου, παρ’ όλο που οι ιδιοκτήτες δε συμμορφώθηκαν με τα υπό αναφορά δικαστικά διατάγματα, δεν ελήφθησαν δικαστικά μέτρα εναντίον τους για παρακοή των δικαστικών διαταγμάτων, λόγω του ότι οι ιδιοκτήτες του τεμαχίου διαβεβαίωναν την επαρχιακή διοίκηση ότι θα εκμίσθωναν κρατικό τεμάχιο σε άλλη περιοχή για μεταφορά των εργασιών του κεραμείου. Σύμφωνα με την επιστολή της επιτρόπου, οι δεσμεύσεις των ιδιοκτητών δεν υλοποιήθηκαν και η επαρχιακή διοίκηση θα ετοίμαζε σχετικό κατηγορητήριο και θα το απέστελλε στο Γενικό Εισαγγελέα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τους λόγους που η Επαρχιακή Διοίκηση Λευκωσίας καθυστέρησε να προχωρήσει με τη λήψη δικαστικών μέτρων για την παρακοή των πιο πάνω δικαστικών διαταγμάτων, αν έχει ετοιμαστεί και αποσταλεί στο Γενικό Εισαγγελέα το σχετικό κατηγορητήριο και ποια είναι η εξέλιξη της υπόθεσης αυτής.»
