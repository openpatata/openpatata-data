answers:
- http://www2.parliament.cy/parliamentgr/008_03/23_06_007_04_033.htm
identifier: 23.06.007.04.033
question:
  by:
  - Χατζηγεωργίου Γιώργος
  date: '1999-10-04'
  text: |-
    «Το Υπουργείο Γεωργίας, στα αλλεπάλληλα διαβήματα της κοινότητας Πάνω Αρόδων και των βουλευτών της επαρχίας μας για μείωση της κοινοτικής συνεισφοράς από 1/2 και 1/6 για τις δαπάνες κατασκευής του οδικού δικτύου στην περιοχή που διενεργείται αναδασμός, απαντά στερεότυπα ότι δεν μπορεί να ικανοποιηθεί το αίτημα της κοινότητας, γιατί τα έργα αναδασμού άρχισαν να εκτελούνται πριν από τις 28/7/1993, ημερομηνία που το Υπουργικό Συμβούλιο αποφάσισε να αυξήσει τη χορηγία για τις δαπάνες κατασκευής του οδικού δικτύου σε περιοχές αναδασμού σε αρκετές κοινότητες στην Κύπρο.

    Οι κάτοικοι της κοινότητας Πάνω Αρόδων είναι μόλις εκατόν είκοσι, εκ των οποίων οι ογδόντα και πλέον είναι συνταξιούχοι και αδυνατούν να πληρώσουν τις 400.000 λίρες που τους αναλογούν για την κατασκευή των δρόμων.

    Η κυβέρνηση κατ’ επανάληψιν διακηρύσσει τη θέλησή της να στηρίξει τις κοινότητες της υπαίθρου στη δύσκολη προσπάθεια που καταβάλλουν για να παραμείνουν στη ζωή.

    Η επιμονή της κυβέρνησης για καταβολή αυξημένης συνεισφοράς από την κοινότητα των Πάνω Αρόδων για την κατασκευή των δρόμων του αναδασμού, όχι μόνο δε στηρίζει τον αγώνα για αναζωογόνηση της υπαίθρου, αλλά στην πράξη τον υποσκάπτει.

    Παρακαλείται το αρμόδιο υπουργείο να ενημερώσει τη Βουλή των Αντιπροσώπων πώς αντιμετωπίζει το δίκαιο αυτό αίτημα της κοινότητας Πάνω Αρόδων και εάν προτίθεται να αναθεωρήσει τη μέχρι σήμερα στάση του.»
  title: Ερώτηση με αρ. 23.06.007.04.033 που υποβλήθηκε από το βουλευτή εκλογικής
    περιφέρειας Πάφου κ. Γιώργο Χατζηγεωργίου στις 4 Οκτωβρίου 1999.
