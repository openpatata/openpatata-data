answers:
- http://www2.parliament.cy/parliamentgr/008-3f/23_06_010_02.754.htm
by:
- Περδίκης Γιώργος
date: '2013-07-08'
heading: Ερώτηση με αρ. 23.06.010.02.754, ημερομηνίας 8 Ιουλίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.754
text: |-
  «Έχω πληροφορηθεί ότι, σύμφωνα με τη Συνθήκη Προσχώρησης της Ρουμανίας και της Βουλγαρίας, τα κράτη μέλη έχουν το δικαίωμα να επιβάλλουν περιορισμούς στην ελεύθερη διακίνηση υπηκόων από τη Ρουμανία και τη Βουλγαρία για συνολικά μέχρι και επτά έτη από την ημερομηνία προσχώρησης. Η Κύπρος, με βάση σχετική απόφαση του Υπουργικού Συμβουλίου το 2006, αποφάσισε να μην επιβάλει περιορισμούς στην ελεύθερη διακίνηση των εργαζομένων από τη Ρουμανία και τη Βουλγαρία, διατηρώντας παράλληλα το δικαίωμα μελλοντικής επιβολής τυχόν περιορισμών στην πρόσβαση αγοράς εργασίας (απόφαση αρ. 64.726, ημερομηνίας 12 Δεκεμβρίου 2006).

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η Κυπριακή Δημοκρατία, δεδομένης και της οικονομικής κατάστασης της χώρας, προτίθεται να επιβάλει περιορισμούς στην ελεύθερη διακίνηση των υπηκόων από την Κροατία, η οποία προσχώρησε στην Ευρωπαϊκή Ένωση την 1η Ιουλίου 2013.»
