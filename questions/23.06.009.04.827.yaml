answers:
- http://www2.parliament.cy/parliamentgr/008_03d/23_06_009_04_827.htm
by:
- Περδίκης Γιώργος
date: '2010-02-04'
heading: Ερώτηση με αρ. 23.06.009.04.827, ημερομηνίας 4 Φεβρουαρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.827
text: |-
  «Έπειτα από επίσκεψή μου στην τοποθεσία “Μαυρογή” του δήμου Ιδαλίου διαπίστωσα ότι η κοίτη του ποταμού Γυαλιά έχει ισοπεδωθεί από μπουλντόζες. Φαίνεται ότι έγινε κάποιας μορφής έργο διαμόρφωσης της κοίτης. Αντιλαμβάνομαι ότι τέτοια έργα, για να γίνουν, τυγχάνουν υδρολογικής μελέτης και της έγκρισης των αρμόδιων αρχών (επαρχιακή διοίκηση, Τμήμα Υδάτων κ.ά.).

  Έχω όμως έντονες ανησυχίες μήπως με το έργο αυτό έχει καταστραφεί ανεπανόρθωτα ο φυσικός πλούτος της περιοχής. Επιπρόσθετα, η απομάκρυνση του στρώματος από αμμοχάλικα και η εμφάνιση του αργιλώδους υποστρώματος της κοίτης μπορεί να μειώσει την αποθηκευτική ικανότητα και τον εμπλουτισμό των νερών της περιοχής.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει προηγηθεί μελέτη εκτίμησης των επιπτώσεων στο περιβάλλον και υδρολογική μελέτη πριν αποφασιστεί η κατασκευή του έργου.»
