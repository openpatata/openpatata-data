_id: 23.06.011.01.989_985
_position_on_page: 985
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-06-23'
heading: Ερώτηση με αρ. 23.06.011.01.989, ημερομηνίας 23 Ιουνίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.989
text: |-
  «Έχω πληροφορηθεί ότι η ΑΗΚ για το έτος 2016 πλήρωσε €9 εκατομ. για δικαιώματα εκπομπής θερμοκηπιακών αερίων, συγκριτικά με τα €2,4 εκατομ. που πλήρωσε το 2015. Η αύξηση αυτή έρχεται ως αποτέλεσμα της καθυστέρησης του οργανισμού στην εισαγωγή αντιρρυπαντικής τεχνολογίας στις υφιστάμενες μονάδες παραγωγής. Συγκεκριμένα, το διοικητικό συμβούλιο της ΑΗΚ, αν και αποδέχτηκε την ανάγκη εισαγωγής τέτοιας τεχνολογίας, παρέπεμψε το θέμα στο μέλλον, αφού πρώτα αποσαφηνιστεί η χρήση φυσικού αερίου για ηλεκτροπαραγωγή. Ωστόσο, βάσει των δεσμεύσεων της Κυπριακής Δημοκρατίας έναντι της Ευρωπαϊκής Ένωσης, το ποσοστό των ΑΠΕ στην ακαθάριστη τελική ενεργειακή κατανάλωση οφείλει έως το 2020 να ανέλθει στο 13%, την ώρα που στο τέλος του 2015 βρισκόταν μόλις στο 9%. Σε περίπτωση που η χώρα δεν καταφέρει να επιτύχει τους στόχους της, θα βρεθεί αντιμέτωπη με πιθανές ποινές μετά από καταδίκη στο Ευρωπαϊκό Δικαστήριο. Σύμφωνα και με το Γενικό Ελεγκτή, τα χρονοδιαγράμματα οφείλουν να είναι συγκεκριμένα, καθώς το κόστος για την ΑΗΚ προβλέπεται να μεγαλώνει σε ετήσια βάση, αλλά και το πρόστιμο από την Ευρωπαϊκή Ένωση μετά το 2020 θα είναι σημαντικό εξαιτίας της χρήσης ρυπαντικής τεχνολογίας.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τον προγραμματισμό της κυβέρνησης όσον αφορά στην τοποθέτηση συστημάτων απονίτρωσης, αποθείωσης και μείωσης των εκπεμπόμενων σωματιδίων στις παραγωγικές μονάδες της ΑΗΚ.»
