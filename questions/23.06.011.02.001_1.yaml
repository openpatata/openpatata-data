_id: 23.06.011.02.001_1
_position_on_page: 1
_sources:
- http://www2.parliament.cy/parliamentgr/008_02/chronological/008_02_IAB.htm
answers: []
by:
- mp_id: fakontis-antreas
date: '2017-07-18'
heading: Ερώτηση με αρ. 23.06.011.02.001, ημερομηνίας 18 Ιουλίου 2017, του βουλευτή
  εκλογικής περιφέρειας Πάφου κ. Αντρέα Φακοντή
identifier: 23.06.011.02.001
text: |-
  «Κατά την πρόσφατη επίσκεψή μου στην κοινότητα Τρεμιθούσας της επαρχίας Πάφου το κοινοτικό συμβούλιο με ενημέρωσε για ένα πολύ σοβαρό πρόβλημα που αντιμετωπίζει η κοινότητα.

  Συγκεκριμένα, στη Βιομηχανική Ζώνη Τρεμιθούσας λειτουργούν σαράντα βιομηχανίες/βιοτεχνίες, ενώ υπάρχουν και πολλά κενά οικόπεδα. Πολλά από τα οικόπεδα αυτά κατά τη χειμερινή περίοδο καλλιεργούνται, με αποτέλεσμα ο κίνδυνος για πρόκληση πυρκαγιών κατά την καλοκαιρινή περίοδο να είναι πολύ αυξημένος. Όπως αντιλαμβάνεστε, σε περίπτωση πυρκαγιάς τα βιομηχανικά/βιοτεχνικά υποστατικά είναι εκτεθειμένα και πολύ πιθανόν να υποστούν τεράστιες ζημιές.

  Παρακαλώ όπως ενημερώσετε τη Βουλή των Αντιπροσώπων για τα ακόλουθα:

  1. Κατά πόσο είναι επιτρεπτή η καλλιέργεια τεμαχίων γης τα οποία βρίσκονται εντός βιομηχανικών ζωνών και δη εντός της Βιομηχανικής Ζώνης Τρεμιθούσας.

  2. Ποια μέτρα λαμβάνονται, προκειμένου να αποφευχθούν πυρκαγιές ή άλλα ανεπιθύμητα συμβάντα στην περιοχή και να λειτουργεί η εν λόγω βιομηχανική ζώνη με βάση τη σχετική νομοθεσία;»
