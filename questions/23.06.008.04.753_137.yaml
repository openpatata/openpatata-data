_position_on_page: 137
_sources:
- http://www2.parliament.cy/parliamentgr/008_02/chronological/008_02_HD_3.htm
answers: []
by:
- Περδίκης Γιώργος
date: '2005-03-23'
heading: Ερώτηση με αρ. 23.06.008.04.753, ημερομηνίας 23 Μαρτίου 2005, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.008.04.753
text: |-
  «Έχω παρατηρήσει ότι τελευταία εγκαθίστανται σταθμοί αναμετάδοσης της κινητής τηλεφωνίας (κεραίες και γεννήτριες) μέσα σε δασικές περιοχές. Μάλιστα, σε ορισμένες περιπτώσεις διαπιστώνεται ότι σε πολύ κοντινή απόσταση υπάρχουν ήδη εγκατεστημένες κεραίες κινητής τηλεφωνίας και άλλης εταιρείας, συχνά και εκτός των δασικών περιοχών.

  Έχω υπόψη μου την απάντηση που έδωσε σε σχετικό ερώτημά μου, ημερομηνίας 23 Αυγούστου 2002, ο τότε Υπουργός Συγκοινωνιών και Έργων κ. Α. Νεοφύτου, σχετικά με τη δεδηλωμένη πολιτική της κυβέρνησης για συνεγκατάσταση των πομπών κινητής τηλεφωνίας, ιδιαίτερα στις αγροτικές περιοχές. Εκ πρώτης όψεως φαίνεται ότι η απόφαση αυτή καταπατείται συστηματικά.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων γιατί τοποθετούνται κεραίες κινητής τηλεφωνίας μέσα σε δασικές περιοχές, με βάση ποια διαδικασία και γιατί δεν εφαρμόζονται από την κυβέρνηση όσα εγγράφως δεσμεύτηκε και αναφέρονται στην απάντηση με αρ. 23.06.008.02.028 προς τη Βουλή των Αντιπροσώπων του τότε Υπουργού Συγκοινωνιών και Έργων κ. Α. Νεοφύτου, ημερομηνίας 15 Οκτωβρίου 2002.»
