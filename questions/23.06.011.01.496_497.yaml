_id: 23.06.011.01.496_497
_position_on_page: 497
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_496.htm
by:
- mp_id: perdikis-giorgos
date: '2017-02-03'
heading: Ερώτηση με αρ. 23.06.011.01.496, ημερομηνίας 3 Φεβρουαρίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.496
text: |-
  «Από απάντηση, ημερομηνίας 20 Δεκεμβρίου 2016, του Υπουργού Γεωργίας, Αγροτικής Ανάπτυξης και Περιβάλλοντος κ. Νίκου Κουγιάλη σε ερώτησή μου, ημερομηνίας 7 Ιανουαρίου 2016, αναφορικά με τις περιβαλλοντικές επιπτώσεις ενοποιημένης ανάπτυξης που προγραμματίζεται εντός των διοικητικών ορίων του δήμου Πέγειας πληροφορήθηκα ότι εντοπίστηκε ανάγκη διευκρίνισης και περαιτέρω διερεύνησης πολλών θεμάτων που σχετίζονται με την ενοποιημένη ανάπτυξη, όπως οι κίνδυνοι πλημμύρας, η διαχείριση των ομβρίων υδάτων, η διάθεση του ανακυκλωμένου νερού, ο υπολογισμός των επιχωματώσεων/εκσκαφών κατά το στάδιο κατασκευής, τα αποτελέσματα της αξιολόγησης του Τμήματος Δημοσίων Έργων για την κυκλοφοριακή μελέτη, ο αριθμός και η επάρκεια των χώρων στάθμευσης, το ποσοστό σφράγισης του εδάφους των διάφορων κατασκευών, η καταγραφή των νυκτερίδων και των ειδών χλωρίδας κτλ. Ως εκ τούτου, ζητήθηκε από τον αιτητή όπως υποβάλει στοιχεία σχετικά με τα θέματα που χρήζουν διευκρίνισης, ώστε να τεθούν και να αξιολογηθούν σε νέα συνεδρίαση της Επιτροπής Εκτίμησης Περιβαλλοντικών Επιπτώσεων.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τις εξελίξεις στην υπό αναφορά υπόθεση.»
