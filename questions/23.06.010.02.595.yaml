answers:
- http://www2.parliament.cy/parliamentgr/008-3f/23_06_010_02.595.htm
by:
- Περδίκης Γιώργος
date: '2013-05-14'
heading: Ερώτηση με αρ. 23.06.010.02.595, ημερομηνίας 14 Μαΐου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.595
text: |-
  «Από απάντηση του τέως Υπουργού Παιδείας και Πολιτισμού κ. Γιώργου Δημοσθένους σε παλαιότερη ερώτησή μου, με αρ. 23.06.010.02.122, πληροφορήθηκα ότι, μετά από σχετική αλληλογραφία που είχε το Υπουργείο Παιδείας και Πολιτισμού με τις Κτηνιατρικές Υπηρεσίες αναφορικά με την άδεια λειτουργίας του Melios Pet Centre Ltd, οι αρμόδιες υπηρεσίες έχουν εκδώσει άδεια λειτουργίας με αριθμό EZ.ZK.CY003. Όπως έχω όμως πληροφορηθεί από τις Κτηνιατρικές Υπηρεσίες, η άδεια έχει εκδοθεί με τον όρο όπως απομακρυνθούν οι ύαινες που φιλοξενούνται στον εν λόγω χώρο. Παρ’ όλα αυτά, οι ύαινες δεν έχουν απομακρυνθεί, αλλά η άδεια η οποία εκδόθηκε με αυτό τον όρο συνεχίζει να υφίσταται. Παράλληλα, στη μελέτη εκτίμησης των επιπτώσεων στο περιβάλλον αναφέρονται οι αναδιατάξεις που θα γίνουν στο πάρκο, ενώ τονίζεται ότι οι μετατροπές και οι προσθήκες αυτές θα γίνουν με βάση τις συστάσεις των οργανισμών WAZA (World Association of Zoos and Aquariums) και EAZA (European Association of Zoos and Aquaria) και με βάση τις κατευθυντήριες γραμμές των Κτηνιατρικών Υπηρεσιών του κράτους, νοουμένου ότι θα εξασφαλισθεί πολεοδομική άδεια του θεματικού πάρκου.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν ο ιδιοκτήτης του Melios Pet Centre Ltd έχει απομακρύνει τις ύαινες από τις εγκαταστάσεις του και ποια είναι τα μέτρα που προτίθεται να λάβει, σε περίπτωση που δεν το έχει πράξει. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων αν έχουν γίνει οι απαραίτητες αναδιατάξεις στο ζωολογικό κήπο, όπως αναφέρονταν και στη μελέτη εκτίμησης των επιπτώσεων στο περιβάλλον.»
