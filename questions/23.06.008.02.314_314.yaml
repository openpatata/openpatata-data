_position_on_page: 314
_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_314.htm
by:
- Μαύρου Ελένη
date: '2003-05-02'
heading: Ερώτηση με αρ. 23.06.008.02.314 που υποβλήθηκε από τη βουλευτή εκλογικής
  περιφέρειας Λευκωσίας κ. Ελένη Μαύρου στις 2 Μαΐου 2003
identifier: 23.06.008.02.314
text: |-
  «Από απάντηση του τέως Υπουργού Εσωτερικών σε ερώτησή μου, ημερομηνίας 6 Φεβρουαρίου 2003, αναφορικά με το θέμα της σωματεμπορίας, έχουν προκύψει διάφορα ερωτήματα.

  Είναι γνωστά τα νομοθετικά μέτρα που έχουν παρθεί από την κυπριακή κυβέρνηση και οι υποχρεώσεις της για κοινή δράση με το Ευρωπαϊκό Συμβούλιο. Ωστόσο η εφαρμογή των σχετικών μέτρων φαίνεται να αργοπορεί αδικαιολόγητα. Συγκεκριμένα, όπως ενημέρωσε και το Υπουργείο Εργασίας και Κοινωνικών Ασφαλίσεων, στις 28 Φεβρουαρίου 2003, δεν έχουν εφαρμοστεί μέτρα για μέριμνα και προστασία των θυμάτων, αφού δεν έχει ολοκληρωθεί ακόμη το σχέδιο λειτουργίας ενός κέντρου παροχής φροντίδας ούτε έχει εξασφαλιστεί κατάλληλος χώρος ούτε έχουν διοριστεί καταρτισμένοι λειτουργοί που να διασφαλίζουν τη σωστή λειτουργία τέτοιου κέντρου. Παράλληλα, και παρ’ όλον ότι έχει διοριστεί ως Κηδεμόνας Θυμάτων Εκμετάλλευσης η διευθύντρια Υπηρεσιών Κοινωνικής Ευημερίας (βάσει του άρθρου 10 του περί Καταπολέμησης της Εμπορίας Προσώπων και περί Σεξουαλικής Εκμετάλλευσης Ανηλίκων Νόμου του 2000), στην ουσία ο διορισμός αυτός παραμένει ανενεργός, αφού, όπως έχει ενημερωθεί το Υπουργείο Εσωτερικών, υπάρχει ανάγκη ενίσχυσης της εν λόγω υπηρεσίας με επιπλέον προσωπικό.

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα ακόλουθα:

  1. Με ποιο τρόπο και πόσο συχνά οι αρμόδιες αρχές προβαίνουν σε έλεγχο για εξακρίβωση της συμμόρφωσης των εργοδοτών με τους όρους εργασίας που προβλέπονται από τα συμβόλαια (κατάλληλος χώρος εργασίας, συνθήκες διαμονής, αποπληρωμή μισθού κ.ά);

  2. Ποια μέτρα λαμβάνονται, ώστε οι εργοδότες να μην κατακρατούν τα αναγνωριστικά έγγραφα των αλλοδαπών γυναικών, είτε αυτές είναι καλλιτέχνιδες είτε έχουν προσληφθεί, για να απασχοληθούν σε ξενοδοχεία, εστιατόρια ή νυχτερινά κέντρα;

  3. Πόσοι εργοδότες έχουν παραβιάσει συμβόλαια εργοδότησης μέχρι σήμερα και έχουν διωχθεί ποινικά;

  4. Πόσες αλλοδαπές εργαζόμενες έχουν διωχθεί ή απελαθεί μέχρι σήμερα για παραβίαση συμβολαίου και για ποιο λόγο;

  5. Πόσα παράπονα έχει εξετάσει μέχρι σήμερα η Επιτροπή Εξέτασης Εργατικών Διαφορών που έχουν σχέση με αλλοδαπούς που αφορούν τον εξαναγκασμό ή την προτροπή ατόμου στην άσκηση της πορνείας και έχουν παραπεμφθεί στο σύστημα δικαιοσύνης;

  Το αρμόδιο υπουργείο παρακαλείται επίσης όπως αποστείλει δείγματα του έντυπου υλικού ενημέρωσης τα οποία δίδονται σε κάθε αλλοδαπή εργαζόμενη (στη μητρική της γλώσσα) και την πληροφορούν για τα δικαιώματα και τις υποχρεώσεις της, όπως αναφέρεται στη σχετική ενημέρωση.

  Θεωρώ επίσης ότι η μετάφραση και διάδοση των βασικών προνοιών του νόμου θα ήταν απαραίτητη ως άμεσο μέτρο πρόληψης.»
