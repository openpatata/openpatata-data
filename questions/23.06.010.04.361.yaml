answers:
- http://www2.parliament.cy/parliamentgr/008_3g/23_06_010_04_361.htm
identifier: 23.06.010.04.361
question:
  by:
  - Περδίκης Γιώργος
  date: '2015-01-12'
  text: |-
    «Έχω πληροφορηθεί για την εισήγηση του Γενικού Ελεγκτή της Δημοκρατίας αναφορικά με την επίσπευση της θεσμοθέτησης του ορκωτού μεταφραστή όσον αφορά την ανάθεση μεταφράσεων από το Γραφείο Τύπου και Πληροφοριών, τόσο για οικονομικούς λόγους όσο και για σκοπούς διασφάλισης της διαφάνειας και της χρηστής διοίκησης. Παράλληλα, όπως έχω πληροφορηθεί, ο Γενικός Ελεγκτής καταγγέλλει ότι δε διεξάγεται δειγματοληπτικός έλεγχος της ορθότητας των μεταφράσεων που γίνονται από τους ιδιώτες μεταφραστές, παρ’ όλο που οι μεταφράσεις αυτές πιστοποιούνται από το Γραφείο Τύπου και Πληροφοριών. Επιπρόσθετα, η Ελεγκτική Υπηρεσία έχει διαπιστώσει ότι υπάρχουν περιπτώσεις μεταφραστών που λαμβάνουν ετήσιες απολαβές πάνω από €50.000 και εισηγήθηκε όπως διερευνηθούν οι περιπτώσεις των μεταφραστών που έλαβαν άνω των €20.000. Όπως έχω πληροφορηθεί, το Δεκέμβριο του 2010 ετοιμάστηκε προσχέδιο νομοσχεδίου με τίτλο «Ο περί Θέσπισης του Θεσμού του Ορκωτού Μεταφραστή» και τον Ιούλιο του 2013 στάλθηκε στο γενικό διευθυντή του Υπουργείου Εσωτερικών, ώστε να προωθηθεί στη Νομική Υπηρεσία για νομοτεχνικό έλεγχο.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων τους λόγους για τους οποίους δε διεξάγεται έλεγχος των μεταφράσεων που γίνονται από τους ιδιώτες μεταφραστές και ποια είναι τα μέτρα που προτίθεται να λάβει, προκειμένου να ελέγχονται τα έγγραφα που μεταφράζονται πριν από την πιστοποίησή τους από το Γραφείο Τύπου και Πληροφοριών. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων αν έχει διεξαχθεί έρευνα για τις περιπτώσεις των μεταφραστών που λαμβάνουν ετήσιες απολαβές άνω των €20.000 και ποια είναι τα αποτελέσματα της έρευνας αυτής. Τέλος, παρακαλώ τον αρμόδιο υπουργό να πληροφορήσει τη Βουλή των Αντιπροσώπων πότε αναμένεται να κατατεθεί το εν λόγω νομοσχέδιο στη Βουλή των Αντιπροσώπων.»
  title: Ερώτηση με αρ. 23.06.010.04.361, ημερομηνίας 12 Ιανουαρίου 2015, του βουλευτή
    εκλογικής περιφέρειας Λευκωσίας κ. Γιώργου Περδίκη
