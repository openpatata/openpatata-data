_id: 23.06.011.01.757_757
_position_on_page: 757
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: mylonas-pavlos
date: '2017-04-04'
heading: Ερώτηση με αρ. 23.06.011.01.757, ημερομηνίας 4 Απριλίου 2017, του βουλευτή
  εκλογικής περιφέρειας Λεμεσού κ. Παύλου Μυλωνά
identifier: 23.06.011.01.757
text: |-
  «Σε συνέχεια της συζήτησης ενώπιον της Κοινοβουλευτικής Επιτροπής Παρακολουθήσεως Σχεδίων Ανάπτυξης και Ελέγχου Δημόσιων Δαπανών, στις 26 Ιανουαρίου 2017, με θέμα “Η αναγκαιότητα εξέτασης και ελέγχου του ενδεχομένου κακοδιαχείρισης και διασπάθισης δημόσιου χρήματος από τη διαχείριση των επιχορηγήσεων στις δημόσιες επιβατικές μεταφορές και η δυνατότητα επαναδιαπραγμάτευσης ή/και ανασχεδιασμού του όλου συστήματος των δημόσιων επιβατικών μεταφορών”, παρακαλούμε τον αρμόδιο υπουργό όπως μας ενημερώσει για τα πιο κάτω:

  1. Για ποια έτη έχουν υποβληθεί οι ετήσιες οικονομικές καταστάσεις από τον κάθε ανάδοχο;

  2. Σε ποιο στάδιο βρίσκεται ο έλεγχος των οικονομικών καταστάσεων; Το υπουργείο ή η αναθέτουσα αρχή διαπίστωσε κατά τη διενέργεια του ελέγχου τυχόν υπερπληρωμές, όπως προέκυψε με τον ανάδοχο της γεωγραφικής περιοχής Πάφου, για τον οποίο έχουν ήδη γίνει σχετικές αναφορές κατά τη συζήτηση του θέματος στην επιτροπή; Εάν ναι, ποιους αναδόχους, ποια έτη και ποια ποσά ανά έτος αφορούν οι υπερπληρωμές;

  3. Στο πλαίσιο των ελέγχων λήφθηκαν ή λαμβάνονται υπόψη περιπτώσεις οικονομικών απαιτήσεων από τρίτους ή από μετόχους των αναδόχων οι οποίοι έχουν εντάξει τα λεωφορεία τους στο στόλο των αναδόχων, που αφορούν ποσά ή/και αναγνωρισμένες οφειλές που δεν έχουν καταβληθεί και πώς αυτές πιθανόν να παρουσιάζονται στις οικονομικές καταστάσεις;

  Τέλος, παρακαλούμε τον αρμόδιο υπουργό να μας ενημερώσει για το τι προτίθεται να πράξει, ούτως ώστε να εξοφληθεί το ποσό των €378.665,11 πλέον ΦΠΑ, που φαίνεται στην επισυνημμένη κατάσταση που απέστειλε στις 10 Νοεμβρίου 2015 ο οικονομικός διευθυντής του ΟΣΕΛ, ο κ. Σαβίνος Χαραλάμπους, στο μέτοχο του αναδόχου της γεωγραφικής περιοχής Λευκωσίας, τον κ. Τάσο Μιχαηλίδη, από τον οποίο ζητήθηκε και ο οποίος εξέδωσε το επισυνημμένο τιμολόγιο, πώς αντιμετωπίζονται παρόμοιες περιπτώσεις από το αρμόδιο υπουργείο και πώς τα ποσά αυτά παρουσιάζονται στους λογαριασμούς που υποβλήθηκαν προς έλεγχο από τους αναδόχους.»

  Σημείωση: Τα επισυνημμένα έγγραφα έχουν καταχωρισθεί στο Αρχείο της Βουλής. Αντίγραφό τους στάλθηκε στον αρμόδιο υπουργό.
