_position_on_page: 417
_sources:
- http://www2.parliament.cy/parliamentgr/008_02/chronological/008_02_TC.htm
answers:
- http://www2.parliament.cy/parliamentgr/008_03d/23_06_009_03_414.htm
by:
- Ομήρου Γιαννάκης
date: '2009-03-05'
heading: Ερώτηση με αρ. 23.06.009.03.414, ημερομηνίας 5 Μαρτίου 2009, του βουλευτή
  εκλογικής περιφέρειας Λευκωσίας κ. Γιαννάκη Ομήρου
identifier: 23.06.009.03.414
text: |-
  «Ο Σύνδεσμος Εργολάβων Οικοδομών Λάρνακας επισημαίνει σοβαρά προβλήματα στην ανάληψη εργολαβιών από τα μέλη του εξαιτίας των επιπτώσεων της οικονομικής κρίσης.

  Με βάση έρευνα που διενήργησε ο εν λόγω σύνδεσμος, από σύνολο 1 399 υπαλλήλων μέχρι το τέλος Δεκεμβρίου 2008 έχουν απολυθεί 108 εργαζόμενοι και αναμένεται η απόλυση άλλων 53 τους πρώτους μήνες του 2009. Περαιτέρω, με βάση την ίδια έρευνα, το 21% των μελών του συνδέσμου δεν έχει καμιά απολύτως εργασία (εργολαβία) και το 43% των μελών του έχει εργασίες (εργολαβίες) μέχρι το τέλος Μαΐου του 2009.

  Δεδομένου ότι το 85% των μελών του συνδέσμου είναι εργολάβοι Δ΄ και Ε΄ τάξης, υποβάλλεται αίτημα για εξαγγελία έργων για τις τάξεις αυτές.

  Επιπλέον, διατυπώνεται εισήγηση/αίτημα για προσφοροδότηση πιο μικρών συμβολαίων, για να δίνεται η δυνατότητα προσφοροδότησης από περισσότερους εργολάβους σε έργα αναπτυξιακά, όπως το αποχετευτικό Λάρνακας, κυβερνητικοί οικισμοί, σχολικά κτίρια, θεματικά πάρκα.

  Τέλος, ο Σύνδεσμος Εργολάβων Οικοδομών Λάρνακας υποβάλλει αίτημα για επίσπευση των διαδικασιών εκτέλεσης των έργων που έχουν εξαγγελθεί από τον έπαρχο και εγκρίθηκαν από το Υπουργικό Συμβούλιο.

  Παρακαλείται ο αρμόδιος υπουργός όπως ενημερώσει τη Βουλή των Αντιπροσώπων για τη θέση του στο εν λόγω θέμα.»
