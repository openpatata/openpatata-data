_id: 23.06.008.02.140_140
_position_on_page: 140
_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_140.htm
by:
- mp_id: karas-antonis
date: '2002-12-10'
heading: Ερώτηση με αρ. 23.06.008.02.140 που υποβλήθηκε από το βουλευτή εκλογικής
  περιφέρειας Αμμοχώστου κ. Αντώνη Καρά στις 10 Δεκεμβρίου 2002
identifier: 23.06.008.02.140
text: |-
  «Η σημερινή γεωργία στην Κύπρο εξαρτάται σε μεγάλο βαθμό από μη ανανεώσιμους και οικονομικά ασύμφορους φυσικούς πόρους, όπως το πετρέλαιο. Στην αειφορική γεωργία αρχίζει η σταδιακή απεξάρτηση από το πετρέλαιο, που αντικαθίσταται από άλλες ανανεώσιμες και πιο οικονομικές πηγές ενέργειας (ηλιακή, αιολική κ.ά.).

  Το Υπουργείο Εμπορίου, Βιομηχανίας και Τουρισμού εφαρμόζει σχέδιο παροχής χορηγιών για εξοικονόμηση ενέργειας και υποκατάσταση συμβατικών καυσίμων και ηλεκτρισμού με ανανεώσιμες πηγές ενέργειας (ΑΠΕ), το οποίο καλύπτει επενδύσεις και στον τομέα της γεωργίας. Το σχέδιο τέθηκε σε λειτουργία στις 2 Ιουνίου 1999 και προβλέπει την παροχή χορηγίας ύψους 30% της επένδυσης, με μέγιστο ποσό χορηγίας τις £30.000.

  Το διευρυμένο νέο σχέδιο χορηγιών για εξοικονόμηση ενέργειας και ενθάρρυνση των ΑΠΕ, μεταξύ άλλων, προβλέπει και τα πιο κάτω κίνητρα για τον αγροτικό τομέα:

  1.

  Για επενδύσεις που αποσκοπούν στην εξοικονόμηση ενέργειας προβλέπεται η παροχή ύψους 30%, με μέγιστο ποσό χορηγίας τις £50.000.

  2.

  Για επενδύσεις με σκοπό την εκμετάλλευση των ΑΠΕ, ηλιακής, αιολικής, φωτοβολταϊκών ή συστημάτων εκμετάλλευσης βιομάζας, προβλέπεται η παροχή χορηγίας μεταξύ 30% και 40% της επένδυσης, με μέγιστα ποσά χορηγίας τα οποία κυμαίνονται από £10.000 μέχρι £125.000.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τα ακόλουθα:

  1.

  Πώς και πόσο συχνά ενημερώνονται οι γεωργοί γι’ αυτά τα σχέδια;

  2.

  Σε σχέση με το υφιστάμενο σχέδιο, πόσοι γεωργοί επωφελήθηκαν ανά επαρχία και τι ποσό δαπανήθηκε γι’ αυτό το σκοπό;

  3.

  Πώς ενημερώνονται/επιμορφώνονται οι γεωργοί για συστήματα αξιοποίησης εναλλακτικών πηγών ενέργειας, όπως τις ηλιακές ηλεκτροτουρμπίνες άντλησης νερού (solar water pumps);»
