_id: 23.06.011.01.313_314
_position_on_page: 314
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2016-11-14'
heading: Ερώτηση με αρ. 23.06.011.01.313, ημερομηνίας 14 Νοεμβρίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.313
text: |-
  «Έχω πληροφορηθεί ότι οι σιδερένιοι πλωτήρες οι οποίοι έχουν εγκατασταθεί στην περιοχή πλησίον του ψαρολίμανου Λάρνακος, περιοχής που εμπίπτει στην αρμοδιότητα της Αρχής Λιμένων, βρίσκονται σε άκρως επικίνδυνη κατάσταση, καθότι δε φωταγωγούνται ούτε σηματοδοτούνται με οποιαδήποτε ειδικά για τη ναυσιπλοΐα φώτα ή ενδείξεις. Ως εκ τούτου, υπάρχει σοβαρός κίνδυνος πρόκλησης ναυτικού δυστυχήματος κατά τη διάρκεια της νύχτας. Ειδικότερα, σε περίπτωση σύγκρουσης οποιουδήποτε σκάφους πάνω στους εν λόγω πλωτήρες κατά τη διάρκεια της νύχτας, αλλά και της μέρας, θα έχουμε ως πιθανό αποτέλεσμα την πρόκληση ζημιών επί του σκάφους και ίσως τη βύθισή του. Επιπρόσθετα, όπως έχω πληροφορηθεί, ένας τέτοιος σιδερένιος πλωτήρας έχει αποκοπεί από το αγκυροβόλιο στο οποίο ήταν προσδεμένος και μέχρι στιγμής δεν έχει εντοπιστεί από τις αρμόδιες υπηρεσίες, με μεγάλη πιθανότητα να πλέει ακυβέρνητος στη θαλάσσια περιοχή, κάτι που ελλοχεύει κινδύνους.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν είναι γνώστης των πιο πάνω προβλημάτων, καθώς και αν προτίθεται να εντατικοποιήσει τις έρευνες για εντοπισμό του σιδερένιου πλωτήρα που αποκόπηκε από το αγκυροβόλιο και να θέσει τέρμα σ’ αυτή την επικίνδυνη κατάσταση.»
