_position_on_page: 720
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.720.htm
by:
- Περδίκης Γιώργος
date: '2011-04-07'
heading: Ερώτηση με αρ. 23.06.009.05.01.720, ημερομηνίας 7 Απριλίου 2011, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.720
text: |-
  «Η ετήσια έκθεση του διευθυντή του Τμήματος Αρχαιοτήτων περιλαμβάνει όλες τις δραστηριότητες που γίνονται στην Κύπρο σχετικά με την αρχαιολογία και βρίσκονται κάτω από την εποπτεία του τμήματος αυτού (ανασκαφές, εκθέσεις, αναστηλώσεις κλπ). Η έκθεση αυτή, ενώ συντάσσεται στην ελληνική γλώσσα, εκδίδεται σε βιβλίο στην αγγλική. Παλαιότερα εκδιδόταν σε υποδεέστερη μορφή (δακτυλογραφημένο κείμενο σε κόλλες Α4 και χωρίς φωτογραφίες) και στην ελληνική γλώσσα. Τα τελευταία χρόνια καταργήθηκε και αυτή η υποτυπώδης ελληνική έκδοση.

  Αν το Τμήμα αρχαιοτήτων θέλει με την αγγλική έκδοση να εξυπηρετεί τους ξένους που ασχολούνται με την αρχαιολογία της Κύπρου, γιατί δεν εκδίδει την ετήσια έκθεσή του σε ένα έντυπο με δίγλωσση μορφή, ελληνικά και αγγλικά, όπως γίνεται με άλλες δημόσιες υπηρεσίες, ώστε να μην υποβαθμίζεται κατάφορα η ελληνική γλώσσα, η οποία είναι η γλώσσα της συντριπτικής πλειοψηφίας των πολιτών της Κυπριακής Δημοκρατίας οι οποίοι, μέσω των φορολογιών τους, συντηρούν το Τμήμα Αρχαιοτήτων και τις δραστηριότητες του;

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων γιατί η ετήσια έκθεση του Τμήματος Αρχαιοτήτων εκδίδεται μόνο στην αγγλική γλώσσα και πότε θα σταματήσει αυτή η έκνομη πρακτική.»
