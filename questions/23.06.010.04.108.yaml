answers:
- http://www2.parliament.cy/parliamentgr/008_3g/23_06_010_04_108.htm
by:
- Χαραλαμπίδου Ειρήνη
date: '2014-09-08'
heading: Ερώτηση με αρ. 23.06.010.04.108, ημερομηνίας 8 Σεπτεμβρίου 2014, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.04.108
text: |-
  «Δεδομένου του προβλήματος χρήσης εξαρτησιογόνων ουσιών στην Εθνική Φρουρά, όπως έχει καταδειχθεί σε αλλεπάλληλες έρευνες, παρακαλείται ο αρμόδιος υπουργός όπως μας ενημερώσει για τους μηχανισμούς που υπάρχουν προς αντιμετώπιση και καταστολή του προβλήματος και συγκεκριμένα τα εξής:

  1. Ποια διαδικασία ακολουθείται, από τη στιγμή που εντοπιστεί στρατιώτης χρήστης και ποια βοήθεια του παρέχεται;

  2. Όπως γνωρίζετε ήδη, για τις Ειδικές Δυνάμεις στη βάση κανονισμών δίνεται το δικαίωμα στην Εθνική Φρουρά όπως προβαίνει σε τακτικούς υποχρεωτικούς ελέγχους, προκειμένου να επιβεβαιωθεί κατά πόσο οι εθνοφρουροί που υπηρετούν στις Ειδικές Δυνάμεις έκαναν χρήση ουσιών. Αυτό δεν ισχύει για το υπόλοιπο στράτευμα, με αποτέλεσμα οι διοικήσεις των μονάδων να αφοπλίζονται ενώπιον ενός τόσο σοβαρού προβλήματος. Προτίθεστε να προχωρήσετε σε αλλαγή των κανονισμών αυτών και να συμπεριλάβετε και τα άλλα σώματα του στρατού πέραν των Ειδικών Δυνάμεων;

  3. Προκάτοχός σας είχε δημιουργήσει εντός του στρατού “Ειδικό γραφείο αντιμετώπισης ναρκωτικών”, στο οποίο παραχωρήθηκαν σημαντικές εξουσίες, και σε συνεργασία με την αστυνομία υπήρχε συστηματικός έλεγχος για την καταπολέμηση του φαινομένου εντός της Εθνικής Φρουράς. Το εν λόγω σώμα ήταν επαρκώς στελεχωμένο με προσωπικό εκπαιδευμένο για το σκοπό αυτό. Σήμερα αντιλαμβάνομαι ότι το εν λόγω τμήμα υποβαθμίστηκε σε προσωπικό και μέσα και ως εκ τούτου είναι αναποτελεσματικό. Δεδομένου του προβλήματος, προτίθεστε να επαναφέρετε το “Ειδικό γραφείο αντιμετώπισης ναρκωτικών” σε πλήρη λειτουργία;»
