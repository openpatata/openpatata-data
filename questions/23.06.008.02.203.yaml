answers:
- http://www2.parliament.cy/parliamentgr/008_03/23_06_008_02_203.htm
by:
- Γεωργίου Γεώργιος
date: '2003-01-23'
heading: Ερώτηση με αρ. 23.06.008.02.203 που υποβλήθηκε από το βουλευτή εκλογικής
  περιφέρειας Αμμοχώστου κ. Γεώργιο Γεωργίου στις 23 Ιανουαρίου 2003.
identifier: 23.06.008.02.203
text: |-
  «Σε πρόσφατη επίσκεψή μου στον προσφυγικό συνοικισμό Κολοσσίου και συνάντησή μου με το κοινοτικό συμβούλιο πληροφορήθηκα ότι υπάρχει σοβαρότατο πρόβλημα με το πόσιμο νερό. Σήμερα η κοινότητα τροφοδοτείται από το διυλιστήριο αφαλάτωσης Λεμεσού και από το κοινό σχέδιο υδατοπρομήθειας Ερήμης-Κολοσσίου.

  Η τροφοδότηση από το διυλιστήριο αφαλάτωσης Λεμεσού κοστίζει πολύ ακριβά στην κοινότητα, με αποτέλεσμα η κοινότητα να χρωστά σήμερα χιλιάδες λίρες στο Συμβούλιο Υδατοπρομήθειας Λεμεσού. Θα πρέπει να ληφθεί υπόψη ότι ως κοινότητα ο προσφυγικός συνοικισμός Κολοσσίου δεν έχει σημαντικούς πόρους που θα μπορούσε να βοηθήσουν την κοινότητα στην αποπληρωμή του χρέους. Σημειώνεται επίσης ότι η κοινότητα παραπονείται ότι δεν ειδοποιείται εγκαίρως και επακριβώς για τις χρηματοοικονομικές υποχρεώσεις της όσον αφορά το προαναφερόμενο χρέος. Το πρόβλημα φαίνεται να έγκειται στο γεγονός ότι στο Κολόσσι λειτουργούν δύο ξεχωριστές κοινότητες.

  Σύμφωνα με τις πληροφορίες μου, παρά τις επανειλημμένες συσκέψεις που έγιναν στην Επαρχιακή Διοίκηση Λεμεσού για διευθέτηση του πιο πάνω προβλήματος, ούτως ώστε να βρεθεί τρόπος αποπληρωμής του προαναφερόμενου χρέους, μέχρι σήμερα δεν έχει διευθετηθεί το συγκεκριμένο ζήτημα. Για το σκοπό αυτό το κοινοτικό συμβούλιο του συνοικισμού Κολοσσίου ζητά όπως παγοποιηθούν οι τόκοι του χρέους, μέχρι να εξακριβωθεί το ποσό που χρωστά η κάθε κοινότητα ξεχωριστά.

  Προς το σκοπό αυτό, το κοινοτικό συμβούλιο του συνοικισμού Κολοσσίου ετοίμασε και έστειλε σχετικές επιστολές στα αρμόδια κυβερνητικά τμήματα, χωρίς όμως να λάβει καμία ανταπόκριση.

  Παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τα ακόλουθα:

  1. Έλαβε γνώση των επιστολών που έχουν αποσταλεί για το συγκεκριμένο θέμα;

  2. Ποιες είναι οι απόψεις και θέσεις του αρμόδιου υπουργείου αναφορικά με το αίτημα του κοινοτικού συμβουλίου του συνοικισμού Κολοσσίου;»
