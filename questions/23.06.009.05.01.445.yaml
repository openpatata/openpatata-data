answers:
- http://www2.parliament.cy/parliamentgr/008_3e/23_06_009_05_01.445.htm
identifier: 23.06.009.05.01.445
question:
  by:
  - Κυριακίδου Αθηνά
  date: '2010-12-03'
  text: |-
    «Έχω πληροφορηθεί πως η καθυστέρηση που παρατηρείται στη δημοσίευση των αποτελεσμάτων από το Υπουργείο Παιδείας, Διά Βίου Μάθησης και Θρησκευμάτων της Ελλάδας για εισαγωγή στην τριτοβάθμια εκπαίδευση των υποψηφίων που υπάγονται στις ειδικές κατηγορίες των τέκνων Ελλήνων του εξωτερικού (ομογενείς) σε αρκετές περιπτώσεις καθιστά αδύνατη ή/και περιορίζει σημαντικά τη δυνατότητα διεκδίκησης υποτροφίας από το Ίδρυμα Κρατικών Υποτροφιών (ΙΚΥ).

    Συγκεκριμένα, τα αποτελέσματα δημοσιεύονται στα μέσα Οκτωβρίου, με επακόλουθο οι επιτυχόντες να απουσιάζουν από τα μαθήματα για έναν περίπου μήνα. Σε αρκετές περιπτώσεις η παρακολούθηση είναι υποχρεωτική και η απουσία των εν λόγω φοιτητών από τα μαθήματα δεν τους επιτρέπει να παρακαθίσουν την εξέταση στο μάθημα, καθώς δε συμπληρώνουν τον ελάχιστο αριθμό παρουσιών που απαιτείται, με αποτέλεσμα να αποτυγχάνουν αυτομάτως στο μάθημα.

    Σύμφωνα με το ΙΚΥ, στις περιπτώσεις που η συνολική περίοδος των σπουδών υπερβαίνει το ένα ακαδημαϊκό έτος, η υποτροφία ανανεώνεται από χρόνο σε χρόνο, εφόσον ο υπότροφος σημειώσει ικανοποιητική πρόοδο. Συγκεκριμένα, ο υπότροφος πρέπει να μην έχει αποτύχει σε περισσότερα από δύο μαθήματα.

    Λαμβάνοντας υπόψη τα πιο πάνω, σε αρκετές περιπτώσεις όπου τα μαθήματα είναι υποχρεωτικά, η δυνατότητα των φοιτητών να διεκδικήσουν υποτροφία περιορίζεται σημαντικά και σε αρκετές περιπτώσεις είναι αδύνατη, καθώς εκ των πραγμάτων θα αποτύχουν σε περισσότερα από δύο μαθήματα, χωρίς να έχουν οι ίδιοι την ευθύνη.

    Ως εκ τούτου, παρακαλώ τον αρμόδιο υπουργό όπως ενημερώσει τη Βουλή των Αντιπροσώπων με ποιο τρόπο διασφαλίζεται η δυνατότητα διεκδίκησης/ανανέωσης υποτροφίας για αυτή τη μερίδα φοιτητών, καθώς και αν προτίθεται να προχωρήσει στα αναγκαία διαβήματα προς το Υπουργείο Παιδείας, Διά Βίου Μάθησης και Θρησκευμάτων της Ελλάδας, προκειμένου τα αποτελέσματα να δημοσιεύονται νωρίτερα.»
  title: Ερώτηση με αρ. 23.06.009.05.01.445, ημερομηνίας 3 Δεκεμβρίου 2010, της βουλευτού
    εκλογικής περιφέρειας Λεμεσού κ. Αθηνάς Κυριακίδου
