_sources:
- http://www2.parliament.cy/parliamentgr/008_02/chronological/008_02_ΗD_1.htm
answers:
- http://www2.parliament.cy/parliamentgr/008_03b/23_06_008_04_227.htm
by:
- Καράς Αντώνης
date: '2004-10-06'
heading: Ερώτηση με αρ. 23.06.008.04.227, ημερομηνίας 6 Οκτωβρίου 2004, του βουλευτή
  εκλογικής περιφέρειας Αμμοχώστου κ. Αντώνη Καρά
identifier: 23.06.008.04.227
text: |-
  «Σε πρόσφατη επίσκεψή μου στο δήμο Δερύνειας και έπειτα από πληροφόρηση που είχα από μέλη του δημοτικού συμβουλίου Δερύνειας διαπίστωσα ότι παρατηρείται καθυστέρηση στη διεκπεραίωση διάφορων έργων που αφορούν άμεσα το οδικό δίκτυο του δήμου.

  1. Οδός Σταδίου (δρόμος προς Σωτήρα)

  Όπως αναφέρθηκε, μετά την οριστικοποίηση και έγκριση του ρυθμιστικού σχεδίου απαιτείται η επίσπευση της ετοιμασίας των κατασκευαστικών σχεδίων και της ολοκλήρωσης του όλου έργου, καθώς με τη λειτουργία του Γυμνασίου και του Γ΄ Δημοτικού Σχολείου Δερύνειας έχει αυξηθεί κατακόρυφα η κυκλοφορία του δρόμου. Η ανάγκη επιτάχυνσης των διαδικασιών γίνεται πιο επιτακτική μετά και την ολοκλήρωση του δρόμου Σωτήρας-Αγίας Θέκλας, καθώς ο δρόμος Δερύνειας-Σωτήρας λειτουργεί και ως δρόμος πρόσβασης των δημοτών της εν λόγω κοινότητας στον αυτοκινητόδρομο που οδηγεί προς Λάρνακα και Λευκωσία. Τέλος, η επίσπευση της όλης διαδικασίας δεν αφορά μόνο θέμα αποσυμφόρησης του δρόμου, αλλά και θέμα οδικής ασφάλειας, αφού ο δρόμος αυτός χρησιμοποιείται και από παιδιά γυμνασίου και δημοτικού σχολείου.

  2. Οδός Μακαρίου

  Σύμφωνα με πληροφόρηση που είχα, κατά τη διάρκεια συνεδρίας, ημερομηνίας 5 Απριλίου 2004, μεταξύ του Υπουργού Εσωτερικών, του δημάρχου Δερύνειας, μελών του δημοτικού συμβουλίου Δερύνειας, του επάρχου Αμμοχώστου, καθώς και εκπροσώπων του Τμήματος Πολεοδομίας και Οικήσεως, του Τμήματος Δημοσίων Έργων και του Τμήματος Αναπτύξεως Υδάτων αναφέρθηκε ότι το ρυθμιστικό σχέδιο έχει ετοιμαστεί και θα ακολουθήσει η ετοιμασία των κατασκευαστικών σχεδίων και ότι το έργο θα προταθεί για τον προϋπολογισμό του 2005.

  Με βάση τα πιο πάνω, παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων αν υπάρχει συγκεκριμένο κονδύλι στον προϋπολογισμό για πραγματοποίηση των πιο πάνω.»
