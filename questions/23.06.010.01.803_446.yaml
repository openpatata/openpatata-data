_id: 23.06.010.01.803_446
_position_on_page: 446
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.803.htm
by:
- mp_id: perdikis-giorgos
date: '2012-05-04'
heading: Ερώτηση με αρ. 23.06.010.01.803, ημερομηνίας 4 Μαΐου 2012, του βουλευτή εκλογικής
  περιφέρειας Λευκωσίας κ. Γιώργου Περδίκη
identifier: 23.06.010.01.803
text: |-
  «Σύμφωνα με λίστα που εξέδωσε η εταιρεία CMA, η οποία αποτελεί ανεξάρτητη πηγή στοιχείων εξωχρηματιστηριακών αγορών, η Κύπρος βρίσκεται στην κορυφή της λίστας των χωρών οι οποίες δύσκολα θα μπορέσουν να ξεπληρώσουν τα δάνειά τους σε κρατικό επίπεδο την επόμενη πενταετία. Η Κύπρος βρίσκεται για πρώτη φορά στη λίστα αυτή. Η πιθανότητα το κράτος να κληθεί να στηρίξει τον τραπεζικό τομέα αποτελεί εφιαλτικό σενάριο για την Κύπρο. Συγκεκριμένα, με στοιχεία που λήφθηκαν μέχρι τις 16 Μαρτίου 2012, οι πιθανότητες που δίνει η εταιρεία CMA η Κυπριακή Δημοκρατία να μην καταφέρει να εξοφλήσει τα χρέη της στην επόμενη πενταετία ανέρχονται στο 63,7%.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η λίστα που εξέδωσε η εταιρεία CMA ανταποκρίνεται στην πραγματικότητα, τους λόγους για τους οποίους η Κύπρος παρουσιάζει, σύμφωνα με τη λίστα, αδυναμία να εξοφλήσει τα χρέη της στην επόμενη πενταετία και ποιες είναι οι επιπτώσεις που αναμένεται να υπάρξουν στον επενδυτικό χώρο μετά τη δημοσίευση της λίστας αυτής.»
