_id: 23.06.011.01.905_903
_position_on_page: 903
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_905.htm
by:
- mp_id: perdikis-giorgos
date: '2017-06-02'
heading: Ερώτηση με αρ. 23.06.011.01.905, ημερομηνίας 2 Ιουνίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.905
text: |-
  «Σε πρόσφατη επίσκεψή μου στο δήμο Δερύνειας πληροφορήθηκα ότι ο δήμος δε διαθέτει δική του κλειστή αίθουσα πολιτισμού, με αποτέλεσμα κατά τη χειμερινή περίοδο να αναγκάζεται να περιορίζει τις πολιτιστικές του εκδηλώσεις. Ο δήμος, σε μία προσπάθεια εξεύρεσης πόρων για την ανέγερση της αίθουσας, απέστειλε τα σχέδια του έργου στη Μονάδα Ευρωπαϊκών Ταμείων για χρηματοδότηση, αλλά η απάντηση ήταν ότι το έργο δεν μπορεί να χρηματοδοτηθεί, γιατί το κόστος εκτέλεσής του φτάνει τα €3 εκατομ. Ο δήμος αποτάθηκε και σε άλλα προγράμματα, όπως οι χρηματοδοτικοί μηχανισμοί του Ευρωπαϊκού Οικονομικού Χώρου (ΕΟΧ) και της Νορβηγίας 2014-2021, από όπου εγκρίθηκε να λάβει ένα ποσό μέχρι €1 εκατομ.

  Παρ’ όλα αυτά, ο δήμος Δερύνειας αδυνατεί να καταβάλει το υπόλοιπο ποσό των €2 εκατομ. από μόνος του, γι’ αυτό και καλείται η κυβέρνηση να συμβάλει στην προώθηση του αιτήματος για παραχώρηση περαιτέρω οικονομικής ενίσχυσης για την εκτέλεση του έργου, το οποίο θα συμβάλει στην προώθηση του πολιτισμού, της έρευνας και της μελέτης τόσο στην επαρχία Αμμοχώστου όσο και στην ενδοχώρα. Η επαρχία Αμμοχώστου στερείται ενός συνεδριακού κέντρου και, λαμβάνοντας υπόψη την αυξημένη ζήτηση από μαθητές και φοιτητές για επισκέψεις στα μουσεία της Δερύνειας, με ένα τέτοιο κέντρο θα μπορούσε να προσφερθεί η ευκαιρία περαιτέρω ενασχόλησης με τον πολιτισμό, την παράδοση, τα ήθη και τα έθιμα της Κύπρου.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να ικανοποιήσει τα αιτήματα του δήμου Δερύνειας.»
