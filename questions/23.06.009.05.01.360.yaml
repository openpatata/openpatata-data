answers:
- http://www2.parliament.cy/parliamentgr/008_3e/23_06_009_05_01.360.htm
identifier: 23.06.009.05.01.360
question:
  by:
  - Περδίκης Γιώργος
  date: '2010-11-11'
  text: |-
    «Έχω πληροφορηθεί ότι το Ευρωπαϊκό Κοινοβούλιο ψήφισε στις 20 Οκτωβρίου 2010 νομοθετική πρόταση για αναθεώρηση των κανόνων της Ευρωπαϊκής Ένωσης για την υγεία και την ασφάλεια των εγκύων εργαζομένων, συμπεριλαμβανομένων και των διατάξεων για τον καθορισμό της ελάχιστης άδειας μητρότητας και πατρότητας. Το Ευρωπαϊκό Κοινοβούλιο ψήφισε υπέρ της άδειας μητρότητας τουλάχιστον 20 βδομάδων με πλήρεις αποδοχές και ενέκρινε άδεια πατρότητας 2 βδομάδων με πλήρεις απολαβές.

    Στην Κύπρο μια μητέρα μισθωτή δικαιούται άδεια μητρότητας 18 συνεχόμενων εβδομάδων. Σ’ ό,τι αφορά τις απολαβές κατά τη διάρκεια της άδειας μητρότητας, ο περί Προστασίας της Μητρότητας Νόμος παραπέμπει στη νομοθεσία κοινωνικών ασφαλίσεων. Με βάση τη νομοθεσία αυτή, η ασφαλισμένη μητέρα (μισθωτή ή αυτοτελώς εργαζόμενη) δικαιούται επίδομα μητρότητας από το Ταμείο Κοινωνικών Ασφαλίσεων, εφόσον πληρεί ορισμένες προϋποθέσεις εισφορών και άλλα κριτήρια. Το επίδομα μητρότητας είναι ίσο με το 75% των ασφαλιστέων αποδοχών της, που υπολογίζονται με βάση το προηγούμενο έτος εισφορών. Για τον πατέρα δεν υπάρχει πρόνοια για άδεια μετ’ απολαβών. Περαιτέρω, κάθε γονέας δικαιούται να πάρει άδεια χωρίς απολαβές μέχρι και 13 βδομάδες λόγω της γέννησης του παιδιού, με σκοπό τη φροντίδα και την ανατροφή του.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η κυβέρνηση προτίθεται να υιοθετήσει τα ψηφίσματα του Ευρωκοινοβουλίου για καλύτερη προστασία των εγκύων γυναικών, αύξηση της άδειας μητρότητας σε 20 βδομάδες με πλήρεις αποδοχές και άδεια πατρότητας 2 βδομάδων με πλήρεις απολαβές.»
  title: Ερώτηση με αρ. 23.06.009.05.01.360, ημερομηνίας 11 Νοεμβρίου 2010, του βουλευτή
    εκλογικής περιφέρειας Λευκωσίας κ. Γιώργου Περδίκη
