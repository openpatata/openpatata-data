_id: 23.06.010.05.112_111
_position_on_page: 111
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- mp_id: perdikis-giorgos
date: '2015-09-09'
heading: Ερώτηση με αρ. 23.06.010.05.112, ημερομηνίας 9 Σεπτεμβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.112
text: |-
  «Από παλαιότερη απάντηση, ημερομηνίας 16 Οκτωβρίου 2003, της πρώην Υπουργού Υγείας κ. Ντίνας Ακκελίδου στην ερώτησή μου με αρ. 23.06.008.02.230 αναφορικά μεταξύ άλλων με τους όρους επιδημιολογικής μελέτης σχετικά με τις επιπτώσεις των ηλεκτρομαγνητικών πεδίων που δημιουργούν οι βρετανικές κεραίες στους κατοίκους του χωριού Ακρωτήρι πληροφορήθηκα ότι τα συμβόλαια για την διεξαγωγή της είχαν υπογραφεί στις 9 Μαΐου 2003, η έρευνα θα διαρκούσε είκοσι περίπου μήνες και σκοπό είχε τη διερεύνηση της κατάστασης της υγείας των κατοίκων των χωριών Ακρωτήρι και Ασώματος, η οποία θα συγκρινόταν με τα δεδομένα των κατοίκων των Πάνω Κιβίδων. Σύμφωνα με την απάντηση της υπουργού, θα αξιολογούνταν εκατό παράμετροι και θα δινόταν απάντηση σε σειρά ερωτημάτων που αφορούσαν μεταξύ άλλων κατά πόσο η επιβάρυνση που υπάρχει από τις ήδη εγκατεστημένες κεραίες στην περιοχή Ακρωτηρίου είχε ή θα έχει οποιεσδήποτε επιπτώσεις στην υγεία των κατοίκων της περιοχής και κατά πόσο η πιθανώς βεβαρημένη υγεία των κατοίκων της περιοχής θα επιδεινωθεί περαιτέρω από την εγκατάσταση της νέας κεραίας με συνέπεια την υπέρβαση του αποδεκτού για την υγεία ορίου. Θα γινόταν επίσης αναδρομική εξέταση της αιτίας θανάτου για τα τελευταία δέκα χρόνια με σκοπό τον υπολογισμό των σταθμισμένων πηλίκων θνησιμότητας και τη συγκριτική αξιολόγησή τους για αρκετές ασθένειες.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο το υπουργείο προτίθεται να προχωρήσει με ετοιμασία νέας επιδημιολογικής μελέτης, για να διαπιστωθούν οι επιπτώσεις των ηλεκτρομαγνητικών πεδίων που δημιουργούν οι κεραίες που βρίσκονται εγκατεστημένες στις βρετανικές βάσεις στους κατοίκους της κοινότητας Ακρωτηρίου και των άλλων κοινοτήτων της περιοχής, δεδομένου ότι έχουν παρέλθει δέκα χρόνια από την ολοκλήρωση της πρώτης επιδημιολογικής μελέτης.»
