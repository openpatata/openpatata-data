answers: []
identifier: 23.06.010.03.683
question:
  by:
  - Χαραλαμπίδου Ειρήνη
  date: '2014-06-02'
  text: |-
    «Σε συνέχεια της ερώτησής μας με αρ. 23.06.010.03.109, ημερομηνίας 3 Σεπτεμβρίου 2013, για την οποία δεν έχουμε οποιαδήποτε απάντηση μέχρι σήμερα, σε σχέση με τους παράνομους διορισμούς συμβούλων στα υπουργεία και νοουμένου ότι κατά τη διάρκεια συνεδρίας της Κοινοβουλευτικής Επιτροπής Ελέγχου, στις 16 Ιουλίου 2013, ο τέως Γενικός Εισαγγελέας της Δημοκρατίας τόνισε ότι το άρθρο 11 του Νόμου 12 του 2006 δεν καλύπτει τις συγκεκριμένες προσλήψεις, με αποτέλεσμα η Δημοκρατία να καταβάλλει μισθούς που δε νομιμοποιούνται, παρακαλείται ο αρμόδιος υπουργός να μας ενημερώσει για τα ακόλουθα:

    1. Υπήρξε οποιαδήποτε γνωμάτευση από το νυν Γενικό Εισαγγελέα η οποία να αναιρεί την προηγούμενη τοποθέτηση του τέως Γενικού Εισαγγελέα; Αν ναι, να μας αποσταλεί. Ο τέως Γενικός Εισαγγελέας ήταν ξεκάθαρος στην Κοινοβουλευτική Επιτροπή Ελέγχου: «Η Νομική Υπηρεσία δεν έχει υπόψιν της τα εν λόγω συμβόλαια ή συμβάσεις για πρόσληψη συμβούλων στα υπουργεία, ως θα έπρεπε». Ως εκ τούτου, τι έχει συμβεί επί τούτου; Αναμένουμε να μας στείλετε τα συμβόλαια.

    2. Σε περίπτωση που δεν υπάρχει νέα γνωμάτευση, πώς η κυβέρνηση εξακολουθεί χωρίς νομικό πλαίσιο να εργοδοτεί τα συγκεκριμένα άτομα, με αποτέλεσμα να μην είναι νόμιμες αυτές οι προσλήψεις;

    3. Παρακαλούμε όπως κατατεθεί αυτούσια στη Βουλή η σχετική απόφαση του Υπουργικού Συμβουλίου για την πρόσληψη όλων αυτών των προσώπων.

    4. Επιπλέον, ζητούμε στοιχεία σε σχέση με τις μισθοδοσίες των νεοδιορισθέντων επιτρόπων και το συνολικό κόστος για τη Δημοκρατία. Ποια ωφελήματα τους έχουν δοθεί τόσο κατά την άσκηση των καθηκόντων τους όσο και μετά τη λήξη της θητείας τους;»
  title: Ερώτηση με αρ. 23.06.010.03.683, ημερομηνίας 2 Ιουνίου 2014, της βουλευτού
    εκλογικής περιφέρειας Λευκωσίας κ. Ειρήνης Χαραλαμπίδου
