_id: 23.06.011.02.095_95
_position_on_page: 95
_sources:
- http://www2.parliament.cy/parliamentgr/008_02/chronological/008_02_IAB.htm
answers:
- http://www2.parliament.cy/parliamentgr/008_3h/23_06_011_02_095.htm
by:
- mp_id: erotokritou-christiana
date: '2017-08-31'
heading: Ερώτηση με αρ. 23.06.011.02.095, ημερομηνίας 31ης Αυγούστου 2017, της βουλευτού
  εκλογικής περιφέρειας Λευκωσίας κ. Χριστιάνας Ερωτοκρίτου
identifier: 23.06.011.02.095
text: |-
  «Στις κοινότητες Πάνω και Κάτω Δευτεράς εκκρεμούν για δεκαετίες ορισμένα έργα, τα οποία προκαλούν προβλήματα στους κατοίκους λόγω της μη ολοκλήρωσής τους. Παρακαλείται ο αρμόδιος υπουργός να ενημερώσει τη Βουλή των Αντιπροσώπων για τα ακόλουθα θέματα, τα οποία ταλανίζουν τις κοινότητες Πάνω και Κάτω Δευτεράς:

  1. Περί το έτος 2010 κατακυρώθηκε προσφορά σε συγκεκριμένη εταιρεία για την ανακατασκευή της λεωφόρου Μακαρίου, της οποίας η ολοκλήρωση εκκρεμεί από το 1992. Παρά το γεγονός ότι το κοινοτικό συμβούλιο Κάτω Δευτεράς κατέβαλε ένα πολύ σημαντικό ποσό, για να ξεκινήσει το έργο, και παρά το γεγονός ότι στον κρατικό προϋπολογισμό του 2017 συμπεριλαμβάνεται το αναγκαίο ποσό (€500.000), για να προχωρήσει το έργο, η εξέλιξη του έργου παραμένει σε αδράνεια. Το Τμήμα Δημοσίων Έργων ισχυρίστηκε πως κρίνεται αναγκαία η επικαιροποίηση των σχεδίων της ανακατασκευής. Συναφώς, τίθενται τα εξής ερωτήματα:

  α. Γιατί παρατηρείται τέτοια αδικαιολόγητη και υπερβολική καθυστέρηση στην εξέλιξη του έργου;

  β. Σε ποιο σημείο βρίσκεται η πορεία εξέλιξης του έργου;

  γ. Πότε προβλέπεται η παράδοση του έργου;

  δ. Σε περίπτωση που δεν ξεκινήσει το έργο το 2017, υπάρχει πρόθεση να συμπεριληφθεί το αναγκαίο ποσό για το έργο στον κρατικό προϋπολογισμό του 2018;

  2. Στον κυβερνητικό συνοικισμό της Χρυσοσπηλιώτισσας ο δρόμος μπροστά από το Αθλητικό Κέντρο Σάκκης κατασκευάστηκε εξαρχής λανθασμένα περί το 1982 και ως εκ τούτου υπάρχει ανάγκη διαπλάτυνσής του. Προς επίτευξη του σκοπού, ο Έπαρχος Λευκωσίας ζήτησε από το κοινοτικό συμβούλιο Κάτω Δευτεράς να εκμισθώσει σε μηνιαία βάση το εν λόγω τουρκοκυπριακό τεμάχιο προς αποφυγή της απαλλοτρίωσης. Το αίτημα απερρίφθη από το κοινοτικό συμβούλιο. Συναφώς, τίθενται τα εξής ερωτήματα:

  α. Γιατί το κοινοτικό συμβούλιο πρέπει να αναλάβει οποιοδήποτε κόστος, αφού πρόκειται για υποχρέωση του κράτους η οποία μπορεί να αναληφθεί διά της οδού των αναπτυξιακών έργων, τη στιγμή μάλιστα που η στένωση του δρόμου οφείλεται σε αποφάσεις των κρατικών αρχών;

  β. Μελετήθηκε καθόλου κατά πόσο είναι η εφικτή εξεύρεση μιας άλλης λύσης;

  3. To δίκτυο υδροδότησης στο συνοικισμό της Χρυσοσπηλιώτισσας είναι προβληματικό. Η αντικατάσταση των σωλήνων κρίθηκε απαραίτητη προ δεκαετίας και το κράτος προέβη σε προσωρινές κατασκευές προς άμεση αντιμετώπιση των προβλημάτων διά του αρμόδιου τμήματος, του Τμήματος Υδάτων. Έπειτα δόθηκαν υποσχέσεις από τις δημοτικές αρχές περί προώθησης των έργων, καθώς και περί χρηματοδοτήσεων, όμως ουδεμία ενέργεια έλαβε χώρα μέχρι σήμερα. Συναφώς, τίθενται τα εξής ερωτήματα:

  α. Γιατί η ευθύνη για αποκατάσταση των βλαβών βαραίνει τα συμβούλια, αφ’ ης στιγμής πρόκειται για κυβερνητικό συνοικισμό;

  β. Γιατί δεν έγινε ποτέ σωστή και ολοκληρωμένη αντιμετώπιση του προβλήματος και παρατηρείται στασιμότητα στην προώθηση των εργασιών;

  γ. Πότε προβλέπεται η έναρξη και ολοκλήρωση των εργασιών του έργου;

  4. Περί τα έτη 2000-2002 αναγγέλθηκε η δημιουργία γραμμικού πάρκου στον Πεδιαίο ποταμό ως συνέχειας του πάρκου που αρχίζει από το Στρόβολο και φτάνει μέχρι το φράγμα Ταμασσού. Συναφώς, τίθενται τα εξής ερωτήματα:

  α. Γιατί παρατηρείται στασιμότητα στην εξέλιξη του έργου;

  β. Σε ποιο σημείο βρίσκεται η πορεία εξέλιξης του έργου;

  γ. Πότε προβλέπεται η παράδοση του έργου;

  δ. Τότε υπήρχε ενημέρωση ότι το έργο θα πραγματοποιούνταν με χρηματοδότηση της Ευρωπαϊκής Ένωσης. Τώρα ποια είναι τα δεδομένα;»
