answers:
- http://www2.parliament.cy/parliamentgr/008_3g/23_06_010_05_136.htm
by:
- Χαραλαμπίδου Ειρήνη
date: '2015-09-15'
heading: Ερώτηση με αρ. 23.06.010.05.136, ημερομηνίας 15 Σεπτεμβρίου 2015, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.05.136
text: |-
  «Με απάντησή του, ημερομηνίας 7 Μαΐου 2015, στην ερώτησή μου με αρ. 23.06.010.04.421 ο Υπουργός Οικονομικών μάς πληροφορεί ότι ο Έφορος Φορολογίας, σε συνεργασία με το Γενικό Εισαγγελέα, επιλαμβάνεται του θέματος που εγείρεται στην εν λόγω ερώτηση.

  Η ερώτηση απευθύνετο στον Υπουργό Οικονομικών και μ’ αυτή ζητούσα να πληροφορηθώ αν ο Έφορος Φορολογίας είχε προχωρήσει σε αυτεπάγγελτη έρευνα, ούτως ώστε να διαπιστωθεί με ποιο τρόπο οι εταιρείες από τις οποίες χρηματίζονταν άτομα, οι οποίες υπερχρέωναν υπηρεσίες στην υπόθεση του Συμβουλίου Αποχετεύσεων Πάφου (ΣΑΠΑ) και που το έχουν παραδεχθεί στη διάρκεια των ανακρίσεων παρουσίαζαν αυτές τις πληρωμές στα βιβλία που υπέβαλλαν στον Έφορο Φορολογίας.

  Παρακαλούμε όπως μας ενημερώσετε εκ νέου αν όντως προτίθενται οι αρχές του κράτους να κινηθούν και να ελέγξουν τις εταιρείες αυτές. Είναι προφανές ότι, για να εξακολουθούν μέχρι σήμερα να υποβάλλουν προσφορές για έργα του δημοσίου, ουδεμία ενέργεια έχει γίνει ούτε από πλευράς Εφόρου Φορολογίας ούτε από πλευράς Νομικής Υπηρεσίας.

  Επιπρόσθετα, είχε αναληφθεί δέσμευση από το Γενικό Λογιστήριο της Δημοκρατίας και τη Νομική Υπηρεσία για εξεύρεση τρόπων, ούτως ώστε οι εταιρείες που παραδέχτηκαν ότι χρημάτιζαν άτομα και υπερχρέωναν το δημόσιο να μην μπορούν να συμμετέχουν σε διαγωνισμούς για έργα του δημοσίου, πράγμα που επίσης δεν έγινε μέχρι σήμερα.

  Αναμένουμε ενημέρωση.»
