_id: 23.06.011.02.113_113
_position_on_page: 113
_sources:
- http://www2.parliament.cy/parliamentgr/008_02/chronological/008_02_IAB.htm
answers:
- http://www2.parliament.cy/parliamentgr/008_3h/23_06_011_02_113.htm
by:
- mp_id: perdikis-giorgos
date: '2017-09-04'
heading: Ερώτηση με αρ. 23.06.011.02.113, ημερομηνίας 4 Σεπτεμβρίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.113
text: |-
  «Σύμφωνα με το άρθρο 9Α(1) του περί Δημόσιων Οδών Νόμου, το Υπουργικό Συμβούλιο ή ο διευθυντής Δημοσίων Έργων μπορούν να παραχωρήσουν σε οποιοδήποτε δήμο άδεια χρήσης πεζοδρόμου ή μέρους αυτού που βρίσκεται εντός των δημοτικών ορίων, υπό τέτοιους όρους ή περιορισμούς που δυνατόν να θεωρήσουν αναγκαίο ή σκόπιμο να επιβάλουν. Σύμφωνα με τον ίδιο νόμο, η παραχώρηση άδειας χρήσης στον οικείο δήμο γίνεται με τέτοιους όρους ή περιορισμούς, ώστε να διαφυλάσσεται η απρόσκοπτη διέλευση πεζών, ατόμων με αναπηρία, οχημάτων έκτακτης ανάγκης, ασθενοφόρων, πυροσβεστικών οχημάτων, αστυνομικών οχημάτων, στρατιωτικών οχημάτων, σκυβαλοφόρων και οχημάτων καθαριότητας.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα εξής:

  1. Σε πόσους και ποιους δήμους έχουν παραχωρηθεί τέτοιες άδειες;

  2. Ποιο είναι το νομικό πλαίσιο για παραχώρηση τέτοιου είδους αδειών χρήσης και ιδιαίτερα για υπαίθρια εστίαση σε κοινότητες (ο νόμος αναφέρεται μόνο σε δήμους) ή σε δημόσιες οδούς (ο νόμος αναφέρεται μόνο σε πεζόδρομους), αλιευτικά καταφύγια, μαρίνες και σε άλλους δημόσιους χώρους;

  3. Γιατί δεν εφαρμόζεται η πρόνοια για την υποχρέωση διέλευσης των οχημάτων δημόσιας χρήσης; Είναι γνωστό το πρόβλημα στις Φοινικούδες και στις οδούς Λήδρας και Ονασαγόρου στην παλιά Λευκωσία. Έχουν αφαιρεθεί άδειες χρήσης από τους δήμους σε περιπτώσεις που διαπιστώθηκε ότι λόγω της χρήσης πεζοδρόμων ή άλλων δημόσιων χώρων για σκοπούς εστίασης δημιουργούνται σοβαροί κίνδυνοι για τη δημόσια ασφάλεια;

  4. Πώς αντιμετωπίζονται θέματα ασφάλειας σε πεζόδρομους υπό τις σημερινές συνθήκες (π.χ. τρομοκρατικές επιθέσεις σε πεζόδρομους), όταν σε αυτούς συνωστίζεται πλήθος από ανυποψίαστους πολίτες και μέσα σε συνθήκες ασφυκτικού συνωστισμού ενδέχεται να αποκλείονται δίοδοι για την αστυνομία και τα ασθενοφόρα;»
