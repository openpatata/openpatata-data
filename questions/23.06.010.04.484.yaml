answers: []
by:
- Περδίκης Γιώργος
date: '2015-03-10'
heading: Ερώτηση με αρ. 23.06.010.04.484, ημερομηνίας 10 Μαρτίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.484
text: |-
  «Από απάντηση του Υπουργού Δικαιοσύνης και Δημοσίας Τάξεως κ. Ιωνά Νικολάου σε ερώτησή μου, με αρ. 23.06.010.04.217, αναφορικά με το σύστημα πυροπροστασίας του καταστήματος JUMBO που βρίσκεται επί της οδού Αβραάμ Αντωνίου στη Λακατάμια, πληροφορήθηκα ότι η Πυροσβεστική Υπηρεσία Κύπρου μπορεί, ύστερα από παράκληση της αρμόδιας αρχής ή και αυταπάγγελτα, να εξετάσει από απόψεως πυροπροστασίας τις μελέτες των σχεδίων νεοανεγειρόμενων ή διαρρυθμιζόμενων οικοδομών, καθώς και όλες τις μεταγενέστερες τροποποιήσεις, συμπληρώσεις ή επεκτάσεις τους. Όπως πληροφορήθηκα από την απάντηση του υπουργού, είχε ζητηθεί από το διευθυντή της Πυροσβεστικής Υπηρεσίας να προβεί σε αυτεπάγγελτο έλεγχο του καταστήματος JUMBO στη Λακατάμια και, σε περίπτωση που διαπιστωνόταν ότι αυτό δεν πληρεί τα κριτήρια πυρασφάλειας, να ενημερώσει σχετικά τις αρμόδιες πολεοδομικές και οικοδομικές αρχές.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η Πυροσβεστική Υπηρεσία έχει διενεργήσει έλεγχο στο κατάστημα JUMBO στη Λακατάμια και ποια είναι τα αποτελέσματα του ελέγχου αυτού.»
