_id: 23.06.009.04.1234_566
_position_on_page: 566
_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_1234.htm
by:
- mp_id: perdikis-giorgos
date: '2010-06-01'
heading: Ερώτηση με αρ. 23.06.009.04.1234, ημερομηνίας 1ης Ιουνίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.1234
text: |-
  «Έχω πληροφορηθεί ότι η αναγκαστική ηλεκτρονική σήμανση των αιγοπροβάτων από τις Κτηνιατρικές Υπηρεσίες με τη χρήση βόλων μεγέθους 65Χ20 χιλιοστών προκαλεί διάφορα προβλήματα. Σύμφωνα με καταγγελίες κτηνοτρόφων που έφθασαν κοντά μας, υπήρξαν αρκετές απώλειες ζώων κατά ή μετά τη σήμανσή τους. Κάποια πέθαναν εξαιτίας τραυματισμού του οισοφάγου που τους δημιούργησε δυσκολία και πόνο στην κατάποση, με αποτέλεσμα να μην μπορούν να φάνε. ’λλα πέθαναν, όταν ο βόλος μαζί με την τροφή ανέβηκε προς τα πάνω (κάτι που παρατηρείται στα μηρυκαστικά) ή όταν ο βόλος πήγε στραβά κατά την τοποθέτησή του και τα ζώα πέθαναν από ασφυξία.

  Φαίνεται ότι η συγκεκριμένη μέθοδος επιλέγηκε, γιατί είναι ασφαλής και δεν επιτρέπει την παραχάραξη και την παραπλάνηση των αρχών. Τέτοιες μέθοδοι ελέγχου της ταυτότητας των ζώων κρίνονται αναγκαίες για την αντιμετώπιση των λαθρεμπόρων των ζώων, αλλά και άλλων παράνομων ενεργειών.

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων αν είναι απόλυτα υποχρεωτική η σήμανση με αυτή τη μέθοδο, αν επιτρέπεται σε κάποιες περιπτώσεις η μέθοδος των ενωτίων και αν υπάρχει πρόγραμμα αποζημίωσης των κτηνοτρόφων από τις απώλειες.»
