_position_on_page: 619
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.619.htm
by:
- Περδίκης Γιώργος
date: '2013-05-24'
heading: Ερώτηση με αρ. 23.06.010.02.619, ημερομηνίας 24 Μαΐου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.619
text: |-
  «Έχω γίνει αποδέκτης καταγγελιών αναφορικά με το πρόβλημα της έντονης ηχορρύπανσης που επηρεάζει τους κατοίκους των σπιτιών τα οποία βρίσκονται ανατολικά του αυτοκινητοδρόμου Λευκωσίας-Ανθούπολης (συγκεκριμένα από τον κυκλικό κόμβο Αρχάγγελου μέχρι τον κυκλικό κόμβο Ανθούπολης). Όπως ενημερώθηκα, οι κάτοικοι της περιοχής δεν μπορούν να ανοίξουν τα παράθυρα των σπιτιών τους, με αποτέλεσμα να χρησιμοποιούν συνεχώς τα κλιματιστικά κατά τη διάρκεια των καλοκαιρινών μηνών. Σύμφωνα με μελέτες ειδικών, ο θόρυβος αποτελεί έναν από τους σημαντικότερους παράγοντες υποβάθμισης του περιβάλλοντος και επομένως της ποιότητας ζωής. Επιδρά δυσμενώς όχι μόνο στο σύστημα ακοής του ανθρώπου, αλλά και στην ψυχοσωματική του υγεία, δεδομένης της συμβολής του στη δημιουργία άγχους. Αυξάνει την πίεση, προκαλεί κούραση, πονοκεφάλους, ταχυπαλμίες, μειώνει τον ύπνο, αυξάνει το άγχος, επηρεάζει αρνητικά τις βασικές λειτουργίες του ανθρώπινου οργανισμού και παρεμποδίζει τη συγκέντρωση. Επιπλέον, συμβάλλει στην ενεργοποίηση των μηχανισμών του στρες και διεγείρει το νευρικό σύστημα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να λάβει, προκειμένου να επιλυθεί το πρόβλημα που αντιμετωπίζουν οι κάτοικοι της περιοχής Αρχαγγέλου.»
