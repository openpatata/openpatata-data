_id: 23.06.010.04.534_185
_position_on_page: 185
_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_534.htm
by:
- Περδίκης Γιώργος
date: '2015-04-16'
heading: Ερώτηση με αρ. 23.06.010.04.534, ημερομηνίας 16 Απριλίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.534
text: |-
  «Έχω πληροφορηθεί ότι σε διάφορες διαδικτυακές σελίδες παγκόσμιου ειδησεογραφικού ενδιαφέροντος δημοσιεύτηκε προ ολίγων ημερών άρθρο αναφορικά με τη θανάτωση μεταναστευτικών πουλιών στην Κύπρο. Συγκεκριμένα, το άρθρο ανέφερε ότι το περασμένο φθινόπωρο περισσότερα από δύο εκατομμύρια πουλιά θανατώθηκαν στην Κύπρο με παγίδευσή τους σε δίχτυα και ξόβεργα. Παράλληλα, τονίζεται ότι υπολογίζεται ότι περίπου εξήντα είδη πουλιών που βρίσκονται υπό εξαφάνιση παγιδεύονται στα δίχτυα. Τα σχόλια των επισκεπτών των σελίδων αυτών ήταν ιδιαίτερα αρνητικά για την Κύπρο και οι αναγνώστες αναφέρονταν μεταξύ άλλων σε μποϊκοτάζ της Κύπρου ως τουριστικού προορισμού.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να λάβει, προκειμένου να τερματιστεί οριστικά η παράνομη παγίδευση πουλιών στην Κύπρο, η οποία αμαυρώνει την εικόνα της χώρας μας διεθνώς και πλήττει τον τουρισμό μας. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων για τον αριθμό των καταγγελιών που έγιναν για παράνομη παγίδευση πουλιών τα τελευταία τρία χρόνια, καθώς και για τα πρόστιμα που επιβλήθηκαν στους παρανομούντες.»
