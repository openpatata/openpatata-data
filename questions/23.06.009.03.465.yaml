answers:
- http://www2.parliament.cy/parliamentgr/008_03d/23_06_009_03_465.htm
by:
- Μητσόπουλος Τάσος
date: '2009-03-31'
heading: Ερώτηση με αρ. 23.06.009.03.465, ημερομηνίας 31ης Μαρτίου 2009, του βουλευτή
  εκλογικής περιφέρειας Λάρνακας κ. Τάσου Μητσόπουλου
identifier: 23.06.009.03.465
text: |-
  «Στη συνεδρία της Κοινοβουλευτικής Επιτροπής Γεωργίας και Φυσικών Πόρων στις 24 Μαρτίου 2009 οι εκπρόσωποι των παραγωγών κατήγγειλαν ότι τα προϊόντα τους πωλούνται στην αγορά στην πενταπλάσια τιμή από αυτήν του παραγωγού. Επίσης, κατήγγειλαν ότι πατάτες, αλλά και άλλα προϊόντα από τα κατεχόμενα, που εισέρχονται ως εμπόρευμα στις ελεύθερες περιοχές βάσει του κανονισμού της Πράσινης Γραμμής, ακολούθως εξάγονται από τις ελεύθερες περιοχές με άλλο όνομα παραγωγού. Ο Ευρωαγροτικός Σύνδεσμος Κύπρου ανέφερε ότι δε γίνονται έλεγχοι στα εισαγόμενα προϊόντα και δόθηκε ως παράδειγμα εμπόρευμα σταφυλιών που εισήχθηκε στην Κύπρο από την Αργεντινή στην τιμή των 20 σεντ το κιλό και στη συνέχεια πωλήθηκε στην αγορά στην τιμή των 5 ευρώ το κιλό. Από την πλευρά της η αγροτική οργάνωση ΠΕΚ κατήγγειλε ότι με την ανοχή των αρμοδίων υπηρεσιών φυλάσσονται προϊόντα τρίτων χωρών χωρίς σήμανση στην κατάψυξη, πρακτική που θεωρείται αθέμιτος ανταγωνισμός για τα ευρωπαϊκά προϊόντα.

  Παρακαλείται ο αρμόδιος υπουργός να ενημερώσει τη Βουλή των Αντιπροσώπων σχετικά με τα ακόλουθα:

  1. Ποια η θέση του όσον αφορά τις πιο πάνω καταγγελίες;

  2. Λειτουργοί του Υπουργείου Εμπορίου, Βιομηχανίας και Τουρισμού ανέφεραν ότι το υπουργείο διενεργεί έρευνα, για να εξακριβώσει το ποσοστό κέρδους των μεσαζόντων σε γεωργικά είδη και κρέας. Ποια είναι τα συμπεράσματα της έρευνας αυτής;

  3. Σύμφωνα με πρόταση του αντιπροσώπου της ΠΕΚ, η Γαλλία υιοθέτησε την αναγραφή δύο τιμών στις υπεραγορές, αυτήν του παραγωγού αλλά και τη λιανική, έτσι ώστε να ξέρει ο καταναλωτής τη χονδρική τιμή του προϊόντος που αγοράζει. Ποια η θέση του υπουργού επί της πρότασης αυτής;»
