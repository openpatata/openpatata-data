answers:
- http://www2.parliament.cy/parliamentgr/008_03b/23_06_008_04_045.htm
identifier: 23.06.008.04.045
question:
  by:
  - Παπαδοπούλου Αντιγόνη
  date: '2004-09-01'
  text: |-
    «Με αφορμή το πρόσφατο περιστατικό δυσλειτουργίας του ιμάντα στο αεροδρόμιο Λάρνακας και της χαώδους κατάστασης που δημιουργήθηκε λόγω μιας βαλίτσας πλατύτερης βάσει των προδιαγραφών, παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα ακόλουθα:

    1. Προτίθεται ο αρμόδιος υπουργός να κάνει έρευνα σε βάθος, για να αποδοθούν ευθύνες και να επιβληθούν τιμωρίες στους ενόχους, οι οποίοι προκάλεσαν το διασυρμό της Κύπρου και την ταλαιπωρία των επιβατών;

    2. Πού οφείλεται η σοβαρότατη παράλειψη να μη γίνει στοιχειώδης πρόβλεψη για διαχείριση έκτακτων κρίσεων και προβλημάτων και να μη ληφθεί πρόνοια εκ των προτέρων, ώστε να υπάρχει εξειδικευμένο προσωπικό και ό,τι άλλο χρειάζεται, για να αποφευχθούν παρόμοια παρατράγουδα, ιδιαίτερα μάλιστα όταν υπήρξαν τις προηγούμενες μέρες προειδοποιητικές μικροεμπλοκές, οι οποίες θα έπρεπε να είχαν ληφθεί υπόψη;

    3. Με δεδομένο ότι το σύστημα ιμάντων στοίχισε στο δημόσιο £4 εκατομ. και η εκ των υστέρων επισκευή και συντήρησή του άλλο μισό εκατομμύριο, πόσο υπολογίζεται να κοστίσουν επιπρόσθετα στις Κυπριακές Αερογραμμές και στη Helios Airways οι καθυστερήσεις πολλών πτήσεων και η καταβολή εξόδων μεταφοράς και παράδοσης των αποσκευών κάθε ταξιδιώτη στον τόπο κατοικίας του σε διάφορες χώρες;

    4. Για ποιους λόγους δεν υπογράφτηκε έγκαιρα το συμβόλαιο συντήρησης και γιατί δεν παραλήφθηκε το σύστημα ιμάντων επίσημα, εφόσον έχει ήδη τοποθετηθεί και λειτουργήσει από μήνες;

    5. Πόσες και ποιες προειδοποιήσεις δόθηκαν στο παρελθόν από τους αρμοδίους του αεροδρομίου και τους προμηθευτές για το ενδεχόμενο βλάβης και γιατί αγνοήθηκαν;

    6. Αληθεύει ότι υπηρεσιακά τμήματα του Υπουργείου Συγκοινωνιών και Έργων αγνόησαν σαφείς οδηγίες του τέως Υπουργού Συγκοινωνιών και Έργων κ. Κίκη Καζαμία για έγκαιρη υποβολή εκθέσεων για το κονδύλι συντήρησης που απαιτείτο και για να διαπιστωθούν οι λόγοι της μη πρόβλεψης στις προσφορές και στα συμβόλαια για συντήρηση του συστήματος από τον πρώην πολιτικό προϊστάμενο του εν λόγω υπουργείου κ. Αβέρωφ Νεοφύτου;

    7. Πού οφείλεται η αδιαφορία για τα σεμινάρια εκπαίδευσης στη χρήση του νέου συστήματος; Πώς αντιμετωπίστηκε αυτή η αδιαφορία; Αληθεύει ότι δεν ολοκληρώθηκε ποτέ η σχετική έρευνα που διατάχθηκε για το θέμα από τον τέως αναπληρωτή Υπουργό Συγκοινωνιών και Έργων κ. Γιώργο Λιλλήκα;»
  title: Ερώτηση με αρ. 23.06.008.04.045, ημερομηνίας 1ης Σεπτεμβρίου 2004, της βουλευτού
    εκλογικής περιφέρειας Λευκωσίας κ. Αντιγόνης Παπαδοπούλου
