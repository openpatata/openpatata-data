_id: 23.06.011.01.694_694
_position_on_page: 694
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: loukaidis-giorgos
date: '2017-03-23'
heading: Ερώτηση με αρ. 23.06.011.01.694, ημερομηνίας 23 Μαρτίου 2017, του βουλευτή
  εκλογικής περιφέρειας Λευκωσίας κ. Γιώργου Λουκαΐδη
identifier: 23.06.011.01.694
text: |-
  «Παρακαλείται ο αρμόδιος υπουργός να ενημερώσει τη Βουλή των Αντιπροσώπων σε σχέση με τη διαδικασία προαγωγών μελών του αστυνομικού σώματος που πρόσφατα έχει ολοκληρωθεί και οι οποίες δημοσιεύονται στην Επίσημη Εφημερίδα της Δημοκρατίας ημερομηνίας 10 Μαρτίου 2017. Συγκεκριμένα, ζητούνται τα ακόλουθα στοιχεία προς ενημέρωση της Βουλής:

  1. Μεταξύ των μελών του σώματος που προήχθησαν κατά την εν λόγω διαδικασία υπάρχουν ορισμένα τα οποία ούτε είχαν καταχωρίσει έφεση στο δικαστήριο, για να εφεσιβάλουν προηγούμενη απόφαση, ούτε περιλαμβάνονταν στον κατάλογο υποψήφιων μελών της Αστυνομίας Κύπρου για προαγωγή, αλλά ούτε περιλαμβάνονταν στον κατάλογο ενδιαφερομένων. Κατά συνέπεια, επιθυμούμε να μας δοθούν το συντομότερο δυνατό όλα τα στοιχεία, αρχεία και εξηγήσεις για το πώς κατέληξαν τα συγκεκριμένα μέλη να προαχθούν, ορισμένα εκ των οποίων μάλιστα με δύο προαγωγές εντός ενός μηνός. Το ερώτημα και η ανάγκη προς διευκρίνιση προκύπτουν αβίαστα, διότι τα εν λόγω πρόσωπα, ενώ δεν περιλαμβάνονταν στον κατάλογο υποψηφίων για προαγωγή, τελικά περιλαμβάνονται στους προαχθέντες την επίμαχη περίοδο.

  2. Σε σχέση με το προηγούμενο, ζητείται να δοθούν οι σχετικές δικαστικές αποφάσεις, οι γνωματεύσεις της Γενικής Εισαγγελίας, καθώς και τα κριτήρια αξιολόγησης των ως ανωτέρω προαχθέντων αστυνομικών.

  3. Βάσει των αποφάσεων του δικαστηρίου με τις οποίες κέρδισαν οι εφεσιβάλλοντες, σε ορισμένους από αυτούς δόθηκαν προαγωγές, ενώ σε άλλους όχι, παρ’ όλο που πληρούσαν τα απαιτούμενα προσόντα σε υπερθετικό βαθμό. Κατά συνέπεια, προκύπτει ανάγκη να ενημερωθεί η Βουλή ποια κριτήρια ίσχυσαν, ώστε σε ορισμένες περιπτώσεις να γίνουν προαγωγές και σε άλλες όχι.

  4. Να σταλούν όλα τα αρχεία, στοιχεία και γνωματεύσεις βάσει των οποίων ο αρμόδιος υπουργός άσκησε την αρμοδιότητά του για προαγωγή μέλους της Αστυνομίας Κύπρου, ενώ εναντίον του συγκεκριμένου προσώπου υπάρχει σε εξέλιξη δικαστική διαδικασία για ποινικά αδικήματα.

  5. Να ενημερωθεί η Βουλή κατά πόσο μεταξύ των πρόσφατα προαχθέντων μελών στο σώμα υπάρχουν άτομα για τα οποία έχουν ληφθεί ή εκκρεμούν εναντίον τους ποινικές και πειθαρχικές υποθέσεις.

  6. Να ενημερωθεί η Βουλή αν ανάμεσα στους προαχθέντες με διπλή προαγωγή σε ένα μήνα περιλαμβάνεται αξιωματικός για τον οποίο βρίσκεται σε εξέλιξη δικαστική διαδικασία για ποινικό αδίκημα και ο οποίος τοποθετήθηκε επικεφαλής του προσώπου ο οποίος είναι μάρτυρας κατηγορίας εναντίον του.»
