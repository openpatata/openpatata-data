_id: 23.06.011.01.230_231
_position_on_page: 231
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_230.htm
by:
- mp_id: theopemptou-charalampos
date: '2016-10-10'
heading: Ερώτηση με αρ. 23.06.011.01.230, ημερομηνίας 10 Οκτωβρίου 2016, του βουλευτή
  εκλογικής περιφέρειας Λευκωσίας κ. Χαράλαμπου Θεοπέμπτου
identifier: 23.06.011.01.230
text: |-
  «Πρόσφατα στάλθηκε στη Βουλή των Αντιπροσώπων έκθεση από το Υπουργείο Ενέργειας, Εμπορίου, Βιομηχανίας και Τουρισμού σε σχέση με βιομηχανικά οικόπεδα σε κυβερνητικές βιομηχανικές περιοχές που εκμισθώθηκαν από το υπουργείο για την κυβέρνηση. Συγκεκριμένα, σύμφωνα με τον κατάλογο που μας αποστάλθηκε, κατά την περίοδο 1ης Ιανουαρίου 2016 έως τις 30 Ιουνίου 2016 εκμισθώθηκε σε εταιρεία έκταση 1 522 τετραγωνικών μέτρων στη Βιομηχανική Περιοχή Μεσόγης Πάφου έναντι ετήσιου μισθώματος ύψους €742,22. Επίσης, εκμισθώθηκε σε ιδιώτη στη Βιομηχανική Περιοχή Φρεννάρους έκταση 1 979 τετραγωνικών μέτρων έναντι ετήσιου μισθώματος €1.896,28.

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων για τα ακόλουθα:

  1. Ποιο είναι το σκεπτικό και ο τρόπος υπολογισμού του ύψους του ετήσιου μισθώματος στις κυβερνητικές βιομηχανικές περιοχές; Υπάρχει νομοθεσία ή απόφαση Υπουργικού Συμβουλίου η οποία καθορίζει τον τρόπο υπολογισμού;

  2. Το ύψος του ετήσιου μισθώματος ανά τετραγωνικό μέτρο είναι σταθερό και παραμένει το ίδιο για όλα τα τεμάχια που βρίσκονται στην ίδια κυβερνητική βιομηχανική περιοχή;

  3. Ποια είναι η συνήθης χρονική διάρκεια των συμβάσεων που συνάπτονται για εκμίσθωση κυβερνητικών βιομηχανικών περιοχών;»
