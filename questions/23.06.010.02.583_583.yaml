_position_on_page: 583
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.583.htm
by:
- Περδίκης Γιώργος
date: '2013-05-14'
heading: Ερώτηση με αρ. 23.06.010.02.583, ημερομηνίας 14 Μαΐου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.583
text: |-
  «Κατά την καλοκαιρινή περίοδο χιλιάδες επισκέπτες κατακλύζουν τη χερσόνησο του Ακάμα, δημιουργώντας πολλά προβλήματα. Πολλοί αδιαφορούν για την ανάγκη προστασίας των χελωνών και κατακλύζουν τις παραλίες ωοτοκίας των θαλάσσιων χελωνών. Κάθε χρόνο παρατηρείται συνωστισμός επισκεπτών στη Λάρα, ενώ σκάφη με προπέλες προσεγγίζουν την ακτή. Οι παραβιάσεις της νομοθεσίας είναι εμφανείς και συνεχείς. Από την άλλη, αρκετοί είναι όσοι κατασκηνώνουν παράνομα μέσα στη χερσόνησο του Ακάμα, αφήνοντας πίσω τους σκουπίδια και ακαθαρσίες. Είναι ολοφάνερο ότι πρέπει να αυξηθούν η επιτήρηση και ο έλεγχος κατά τους καλοκαιρινούς μήνες. Ένα μέτρο είναι η πρόσληψη εποχιακών δασικών υπαλλήλων, οι οποίοι με τη βοήθεια έμπειρων δασικών υπαλλήλων θα εκτελούν έργο παρκοφύλακα. Μπορεί ακόμη να μεταφερθεί προσωπικό και από άλλες υπηρεσίες (π.χ. το Τμήμα Δημοσίων Έργων, την Επαρχιακή Διοίκηση ή και την Εθνική Φρουρά), για να επιτηρεί την περιοχή, ώστε να εφαρμόζεται η νομοθεσία επιβάλλοντας, εάν χρειάζεται, και πρόστιμο.

  Παρακαλώ τους αρμόδιους υπουργούς να εξετάσουν τις εισηγήσεις αυτές και να πληροφορήσουν τη Βουλή των Αντιπροσώπων αν προτίθενται να τις υλοποιήσουν.»
