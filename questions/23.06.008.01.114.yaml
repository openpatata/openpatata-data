answers:
- http://www2.parliament.cy/parliamentgr/008_03/23_06_008_01_114.htm
by:
- Παπαπολυβίου Ανδρέας
date: '2002-04-29'
heading: Ερώτηση με αρ. 23.06.008.01.114 που υποβλήθηκε από το βουλευτή εκλογικής
  περιφέρειας Λευκωσίας κ. Ανδρέα Παπαπολυβίου στις 29 Απριλίου 2002.
identifier: 23.06.008.01.114
text: |-
  « Με κατάπληξη έχουμε πληροφορηθεί το περιεχόμενο του νέου βιβλίου «Ιστορία του Νεότερου και Σύγχρονου Κόσμου», το οποίο χαρακτηρίζει τον εθνικοαπελευθερωτικό αγώνα της ΕΟΚΑ αποτέλεσμα ακραίου εθνικισμού που δε συμβάδιζε με τα προοδευτικά κινήματα.

  Επειδή το εν λόγω βιβλίο προορίζεται να διδαχθεί στα λύκεια της Ελλάδας και της Κύπρου, εύκολα μπορεί κανείς να υποθέσει ότι αυτό αποτελεί εσκεμμένη, προγραμματισμένη και συνειδητή πράξη παραχάραξης, διαστρέβλωσης και παραποίησης της ιστορικής αλήθειας και όχι απλά έργο ενός ανόητου και ανιστόρητου συγγραφέα. Η ιστορία, όπως είναι γνωστό, συνδέει τον άνθρωπο του παρόντος με τον άνθρωπο του παρελθόντος και προετοιμάζει τον άνθρωπο του μέλλοντος.

  Η εποποιία του 1955-1959 αποτελεί ό,τι πιο ωραίο και υψηλό έχει να επιδείξει ο ελληνισμός της Κύπρου. Πρόκειται για έναν αγώνα που ανέδειξε τον ηρωισμό, θρύλους και ολοκαυτώματα στις πιο ευδαίμονες ώρες της κυπριακής ιστορίας.

  Παρακαλείται το αρμόδιο υπουργείο να ενημερώσει τη Βουλή των Αντιπροσώπων για το ποια μέτρα έχει πάρει ή σε ποιες ενέργειες προτίθεται να προβεί, ώστε να απαγορευτεί η διδασκαλία του βιβλίου στα λύκεια της Κύπρου και να αποκατασταθεί η ιστορική αλήθεια.»
