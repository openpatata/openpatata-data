_id: 23.06.010.03.090_90
_position_on_page: 90
_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_090.htm
by:
- Περδίκης Γιώργος
date: '2013-08-29'
heading: Ερώτηση με αρ. 23.06.010.03.090, ημερομηνίας 29 Αυγούστου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.090
text: |-
  «Έχω πληροφορηθεί ότι την Πέμπτη 22 Αυγούστου 2013 προκλήθηκε αναστάτωση στο Γενικό Νοσοκομείο Λεμεσού εξαιτίας της διακοπής στην παροχή του ηλεκτρικού ρεύματος. Όπως πληροφορήθηκα, η διεύθυνση του νοσοκομείου διέταξε εκκένωση δύο ορόφων, μεταξύ των οποίων και του ορόφου του Τμήματος Πρώτων Βοηθειών. Παράλληλα, διεκόπη η διεξαγωγή εξετάσεων μέσω μηχανημάτων σε όλα τα τμήματα του νοσοκομείου, ενώ πρόβλημα δημιουργήθηκε και στα χειρουργεία. Σύμφωνα με τις πληροφορίες μου, το πρόβλημα δημιουργήθηκε εξαιτίας βλάβης σε μετασχηματιστή της Αρχής Ηλεκτρισμού Κύπρου σε βοηθητικό ανελκυστήρα του νοσοκομείου, ο οποίος παρουσίαζε από την προηγούμενη Δευτέρα διαρροή λαδιού και υπερθέρμανση, με αποτέλεσμα να παρατηρούνται διακοπές ρεύματος καθημερινά. Σύμφωνα με το δελτίο τύπου της Αρχής Ηλεκτρισμού Κύπρου, ημερομηνίας 22 Αυγούστου 2013, ενώ οι λειτουργοί του Γενικού Νοσοκομείου Λεμεσού γνώριζαν ότι θα έπρεπε να θέσουν σε λειτουργία τις εφεδρικές γεννήτριες, αυτές ξέμειναν από καύσιμα, με αποτέλεσμα να δημιουργηθεί ταλαιπωρία του κοινού και των ασθενών.

  Επειδή το περιστατικό έτυχε ευρύτατης δημοσιότητας, δόθηκε η εντύπωση ότι συνεχίζεται η ίδια κατάσταση ανευθυνότητας, δημοσιοϋπαλληλικής αδράνειας και νωχέλειας στον ευρύτερο δημόσιο τομέα. Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν το περιστατικό έτυχε διερεύνησης και αν εντοπίστηκαν και αποδόθηκαν ευθύνες.»
