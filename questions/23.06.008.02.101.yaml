answers:
- http://www2.parliament.cy/parliamentgr/008_03/23_06_008_02_101.htm
by:
- Καράς Αντώνης
date: '2002-11-12'
heading: Ερώτηση με αρ. 23.06.008.02.101 που υποβλήθηκε από το βουλευτή εκλογικής
  περιφέρειας Αμμοχώστου κ. Αντώνη Καρά στις 12 Νοεμβρίου 2002
identifier: 23.06.008.02.101
text: |-
  «Η εφαρμογή των κοινοτικών προγραμμάτων και η αξιοποίηση των χρηματοδοτικών πρωτοκόλλων της Ευρωπαϊκής Ένωσης μας φέρνει συνεχώς σε πιο στενή επαφή με τους Ευρωπαίους μελλοντικούς μας εταίρους. Αναπτύσσουμε μαζί τους στενότερες σχέσεις και αποκομίζουμε σημαντικά πρακτικά οφέλη, εμπειρίες και τεχνογνωσία. Η εξοικείωση με τα χρηματοδοτικά προγράμματα της ΕΕ είναι πολύ σημαντική, γιατί αυτά, με την πάροδο του χρόνου, αποκτούν μεγαλύτερη σημασία για την Κύπρο.

  Είναι επίσης γνωστό ότι οι τοπικές αυτοδιοικήσεις και οι τοπικές κοινωνίες, γενικότερα, είναι οι πιο άμεσα ενδιαφερόμενοι και επηρεαζόμενοι από την υλοποίηση χρηματοδοτικών προγραμμάτων. Επιπλέον, η ενδυνάμωση και ανεξαρτητοποίηση των τοπικών αυτοδιοικήσεων αποτελεί διακηρυγμένη πολιτική της ΕΕ. Σημαντικό μέτρο για την υλοποίηση αυτής της πολιτικής της ΕΕ αποτελεί και η αποκέντρωση κονδυλίων κατευθείαν στις τοπικές αυτοδιοικήσεις, φορείς μη κερδοσκοπικού χαρακτήρα, φυσικά ή νομικά πρόσωπα.

  Έχω γίνει δέκτης παραπόνων από μέλη των τοπικών αυτοδιοικήσεων της επαρχίας Αμμοχώστου, αλλά και από ενδιαφερόμενους φορείς ή/και πολίτες, ότι δεν τυγχάνουν επαρκούς ενημέρωσης από το κράτος για το πώς μπορούν να επωφεληθούν από κονδύλια που παρέχει η ΕΕ. Πιστεύω ότι, τουλάχιστο σε αυτό το αρχικό στάδιο της ευρωπαϊκής μας πορείας, το κράτος θα έπρεπε να δραστηριοποιηθεί περισσότερο σε αυτό τον τομέα. Παράλληλα, έχω παρατηρήσει ότι τα πλείστα, αν όχι όλα, ενημερωτικά σεμινάρια που διοργανώνονται για αυτό το σκοπό γίνονται στην πρωτεύουσα.

  Σε σχέση με τα πιο πάνω, παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τα ακόλουθα:

  1. Πώς και πόσο συχνά ενημερώνονται οι τοπικές αυτοδιοικήσεις/κοινωνίες για τις ευκαιρίες χρηματοδότησης από κονδύλια της ΕΕ και πόσα λεφτά δαπανώνται ειδικά για αυτό το σκοπό;

  2. Πέραν του Γραφείου Προγραμματισμού και του Κέντρου Παραγωγικότητας Κύπρου, πόσοι και ποιοι άλλοι φορείς είναι εντεταλμένοι από το κράτος για την εξυπηρέτηση αυτού του σκοπού;

  3. Πόσα ενημερωτικά σεμινάρια έγιναν κατά το τρέχον έτος και πού αυτά έλαβαν χώρα;

  Υπάρχει σχεδιασμός για αποκέντρωση ή παροχή κρατικών κονδυλίων σε ιδιωτικούς φορείς που θα μπορούσαν να αναλάβουν το έργο της ενημέρωσης τόσο για τις ευκαιρίες χρηματοδότησης από την ΕΕ όσο και για την ευρωπαϊκή προοπτική της Κύπρου γενικότερα;»
