_id: 23.06.011.02.367_367
_position_on_page: 367
_sources:
- http://www2.parliament.cy/parliamentgr/008_02/chronological/008_02_IAB.htm
answers: []
by:
- mp_id: theopemptou-charalampos
date: '2018-02-02'
heading: Ερώτηση με αρ. 23.06.011.02.367, ημερομηνίας 2 Φεβρουαρίου 2018, του βουλευτή
  εκλογικής περιφέρειας Λευκωσίας κ. Χαράλαμπου Θεοπέμπτου
identifier: 23.06.011.02.367
text: |-
  «Την τελευταία πενταετία έχουν καταγραφεί και καταγγελθεί αυθαίρετες επεμβάσεις και παράνομοι εκβραχισμοί εντός της ζώνης προστασίας της παραλίας στην επικράτεια της επαρχίας Αμμοχώστου. Οι πλείστες από αυτές τις αυθαίρετες και παράνομες επεμβάσεις έχουν δημοσιευτεί στα μέσα μαζικής ενημέρωσης και κοινωνικής δικτύωσης. Επίσης, αρκετές καταγράφονται στην έκθεση της Ελεγκτικής Υπηρεσίας “Διαχείριση παραλιών της Κύπρου” του Σεπτεμβρίου του 2014.

  Οι αυθαίρετες και παράνομες επεμβάσεις εντός της ζώνης προστασίας της παραλίας παρατηρούνται πλέον κατά μήκος ολόκληρης της ακτογραμμής του δήμου Παραλιμνίου. Από τα νότια προς τα βόρεια, παρατηρούνται αυθαίρετες επεμβάσεις και παράνομοι εκβραχισμοί με στόχο τη διαμόρφωση οργανωμένων παραλιών παροχής υπηρεσιών λουομένων από την τοπική αρχή, από την περιοχή “Νησιά”, αμέσως μετά το Κάβο Γκρέκο, μέχρι τις παραλίες “Da Costa”, “Fig Tree Bay”, “Crystal Springs”, “Σειρήνα” και την περιοχή “Κάππαρη” (τοποθεσίες “Λούμα”, “Γλυτζιά Νερά” και “Αρμυροπήγαδο”). Στην ακτογραμμή του δήμου Αγίας Νάπας παρατηρείται αυθαίρετη επέμβαση και παράνομος εκβραχισμός στην τοποθεσία “Άμμος του Καμπούρη” με στόχο τη διαμόρφωση τεχνητού ορμίσκου από ιδιωτική εταιρεία ανάπτυξης γης εντός της ζώνης ειδικής προστασίας (ΖΕΠ CY3000005) “Κάβο Γκρέκο”. Στην ακτογραμμή του δήμου Σωτήρας παρατηρούνται αυθαίρετες επεμβάσεις και παράνομοι εκβραχισμοί στις τοποθεσίες “Ποσειδώνας”, “Σειρήνες” και “Αγία Θέκλα” με στόχο τη διαμόρφωση οργανωμένων παραλιών παροχής υπηρεσιών λουομένων από την τοπική αρχή εντός της ζώνης ειδικής προστασίας (ΖΕΠ CY3000009) “Αγία Θέκλα-ποταμός Λιοπετρίου”.

  Παρακαλώ τον αρμόδιο υπουργό όπως ενημερώσει τη Βουλή των Αντιπροσώπων για τα ακόλουθα:

  1. Πόσες καταγγελίες αυθαίρετων και παράνομων επεμβάσεων εντός της ζώνης προστασίας της παραλίας που αφορούν εκβραχισμό της ακτής και διαμόρφωση οργανωμένων παραλιών έλαβε η Επαρχιακή Διοίκηση Αμμοχώστου μεταξύ 1/1/2013 και 25/1/2018;

  2. Σε πόσες από αυτές τις περιπτώσεις επιβλήθηκαν οποιεσδήποτε ποινές (π.χ. επιβολή προστίμου) ή/και ασκήθηκαν οποιεσδήποτε διώξεις;

  3. Προτίθεται η Επαρχιακή Διοίκηση Αμμοχώστου να προβεί στην καταγραφή και αξιολόγηση όλων των αυθαίρετων και παράνομων επεμβάσεων που έχουν πραγματοποιηθεί την τελευταία πενταετία κατά μήκος της ακτογραμμής της επαρχίας Αμμοχώστου (δήμοι Παραλιμνίου, Αγίας Νάπας και Σωτήρας), καθώς και στην εκπόνηση εξειδικευμένης ακτομηχανικής μελέτης και ολοκληρωμένης μελέτης εκτίμησης επιπτώσεων στο περιβάλλον, οι οποίες να εξετάζουν τόσο τις άμεσες όσο και τις αθροιστικές/συσσωρευτικές επιπτώσεις των αυθαίρετων και παράνομων επεμβάσεων εντός της ζώνης προστασίας της παραλίας, με στόχο τη θέσπιση μέτρων αποκατάστασης της περιβαλλοντικής ζημιάς που έχει ήδη προκληθεί;

  4. Έχουν υποβληθεί αιτήσεις για κατασκευή πεζοδρόμων εντός της ζώνης προστασίας της παραλίας;»
