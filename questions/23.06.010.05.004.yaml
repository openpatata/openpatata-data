answers: []
by:
- Περδίκης Γιώργος
date: '2015-07-13'
heading: Ερώτηση με αρ. 23.06.010.05.004, ημερομηνίας 13 Ιουλίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.004
text: |-
  «Η γονική αποξένωση είναι ένα σύνολο συμπεριφορών που είναι επιζήμιες στην ψυχική και στη συναισθηματική ευημερία των παιδιών, επηρεάζοντας τη σχέση του παιδιού με τον ένα γονέα. Ο ένας γονέας καθοδηγεί και πείθει τα παιδιά με άμεσους ή έμμεσους τρόπους να απαρνούνται την επαφή ή οποιαδήποτε άλλη σχέση με τον άλλο γονέα. Αποτέλεσμα σε όλες τις περιπτώσεις της γονικής αποξένωσης είναι η προηγουμένως υγιής σχέση του παιδιού με τον αποξενωμένο γονέα να καταστρέφεται, με δυσμενείς στην ψυχολογία και στην ανάπτυξη του παιδιού επιπτώσεις.

  Σύμφωνα και με έκθεση της Επιτρόπου Προστασίας των Δικαιωμάτων του Παιδιού με τίτλο “Θέση Επιτρόπου Προστασίας των Δικαιωμάτων του Παιδιού αναφορικά με το Ρόλο των Κρατικών Υπηρεσιών σε Περιπτώσεις Προβλημάτων Επικοινωνίας Παιδιού-Γονέα του οποίου οι Γονείς είναι σε Διάσταση ή Διαζευγμένοι”, το κράτος πρέπει να καταβάλλει κάθε δυνατή προσπάθεια, ώστε να διασφαλίζει ότι οι γονείς είναι από κοινού υπεύθυνοι για την ανατροφή του παιδιού και για την ανάπτυξή του. Στην έκθεσή της η επίτροπος εισηγείται την τροποποίηση του περί Σχέσεων Γονέων και Τέκνων Νόμου, τον εκχσυγχρονισμό των διαδικασιών και πρακτικών σε ό,τι αφορά τα θέματα γονικής μέριμνας, έτσι ώστε να διασφαλίζεται η ταχεία εκδίκαση υποθέσεων, την υποχρεωτική συμμόρφωση των γονέων σε σχέση με την εφαρμογή των διαταγμάτων με το διορισμό Λειτουργού Κοινωνικών Υπηρεσιών για τήρηση της εφαρμογής τους, την υποχρεωτική συμμετοχή των μελών της οικογένειας σε θεραπευτικά ή/και εκπαιδευτικά προγράμματα και τη διατμηματική συνεργασία, ειδικότερα των Υπηρεσιών Κοινωνικής Ευημερίας και των Υπηρεσιών Ψυχικής Υγείας, στη φάση της αξιολόγησης, καθώς και για το χειρισμό των διάφορων περιπτώσεων.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν θα προχωρήσει στην τροποποίηση της πιο πάνω νομοθεσίας υιοθετώντας τις εισηγήσεις της επιτρόπου.»
