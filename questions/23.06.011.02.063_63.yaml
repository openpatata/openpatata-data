_id: 23.06.011.02.063_63
_position_on_page: 63
_sources:
- http://www2.parliament.cy/parliamentgr/008_02/chronological/008_02_IAB.htm
answers: []
by:
- mp_id: perdikis-giorgos
date: '2017-08-22'
heading: Ερώτηση με αρ. 23.06.011.02.063, ημερομηνίας 22 Αυγούστου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.063
text: |-
  «Εδώ και αρκετά χρόνια έχει αναγνωριστεί η αξία του θηλασμού σε ό,τι αφορά τη σφυρηλάτηση της σχέσης μητέρας και παιδιού, ενώ αδιαμφισβήτητα είναι και τα οφέλη για τον ευαίσθητο οργανισμό του μωρού. Καθώς ο θηλασμός δεν υπακούει σε ωράρια, πολλές γυναίκες επιλέγουν να θηλάζουν τα παιδιά τους σε δημόσιους χώρους. Δυστυχώς όμως, ακόμα και στις μέρες μας ο δημόσιος θηλασμός εξακολουθεί να προκαλεί τη δυσαρέσκεια πολλών ατόμων, το ίδιο και στην Κύπρο. Πολλές γυναίκες έχουν διαμαρτυρηθεί για τον τρόπο που αντιμετωπίστηκαν από συμπολίτες τους, όταν θήλασαν τα μωρά τους δημόσια. Πολλές επίσης είναι οι γυναίκες οι οποίες φοβούνται να το πράξουν δημόσια, σκεπτόμενες τις αντιδράσεις του κόσμου. Σε ορισμένες περιπτώσεις λόγω και των αντιδράσεων δόθηκε η εντύπωση ότι ο δημόσιος θηλασμός είναι αδίκημα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων ξεκάθαρα αν η πολιτεία θεωρεί αδίκημα το δημόσιο θηλασμό και ποια μέτρα προτίθεται να λάβει, ώστε να προάγει, αλλά και να προστατεύσει το δικαίωμα των γυναικών στο δημόσιο θηλασμό.»
