_position_on_page: 467
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.467.htm
by:
- Περδίκης Γιώργος
date: '2013-02-27'
heading: Ερώτηση με αρ. 23.06.010.02.467, ημερομηνίας 27 Φεβρουαρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.467
text: |-
  «Η αδυναμία του Οργανισμού Τηλεπικοινωνιών Ελλάδος (ΟΤΕ) να επενδύσει ποσό περίπου €20 εκατομ. για την κατασκευή καινούριου δορυφόρου, ο οποίος θα αντικαθιστούσε κατά την ερχόμενη πενταετία (λόγω λήξης της ζωής του) αυτόν που ήδη υπάρχει στην εθνική τροχιακή θέση των 39 μοιρών ανατολικά, οδήγησε τη διοίκηση του οργανισμού στην πώληση της Hellas Sat στον όμιλο “Arabsat”. Συγκεκριμένα, ο ΟΤΕ πώλησε στον όμιλο “Arabsat”, κύριο πάροχο δορυφορικών υπηρεσιών στη Μέση Ανατολή και στην Αφρική, το 99,05% των μετοχών που κατέχει στην εταιρεία “Hellas Sat”, που είναι η διαχειρίστρια εταιρεία του δορυφόρου “Hellas Sat 2”, έναντι συνολικού τιμήματος €208 εκατομ. Όπως δήλωσε ο πρόεδρος και διευθύνων σύμβουλος του ΟΤΕ Μιχάλης Τσαμάζ, “το ελληνικό και κυπριακό δημόσιο θα αποκτήσουν έναν αξιόπιστο επενδυτή που έχει τους πόρους, για να προβεί στις απαραίτητες επενδύσεις για το νέο δορυφόρο”.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τις λεπτομέρειες που αφορούν την Κύπρο σε ό,τι αφορά την πώληση της εταιρείας “Hellas Sat” στον όμιλο “Arabsat” και αν επηρεάζονται τα συμφέροντα της Κύπρου ή αν υπάρχει οποιοδήποτε κέρδος για την Κύπρο από την πώληση της Hellas Sat στον όμιλο “Arabsat”.»
