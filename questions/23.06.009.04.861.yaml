_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_861.htm
by:
- Περδίκης Γιώργος
date: '2010-02-16'
heading: Ερώτηση με αρ. 23.06.009.04.861, ημερομηνίας 16 Φεβρουαρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.861
text: |-
  «Όπως έχω πληροφορηθεί, για τις θέσεις εισδοχής στη δημόσια υπηρεσία πρώτου διορισμού όπου η αρχική κλίμακα δεν υπερβαίνει την Κλίμακα Α7 του κυβερνητικού μισθολογίου για τις οποίες απαιτείται, ως βασικό προσόν, απολυτήριο σχολής μέσης εκπαίδευσης ή δίπλωμα τριετούς μεταλυκειακού κύκλου σπουδών μπορούν να υποβάλουν αίτηση μόνο άτομα τα οποία έχουν πετύχει σε γραπτές εξετάσεις που προβλέπονται στους περί Αξιολόγησης Υποψηφίων για Διορισμό στη Δημόσια Υπηρεσία Νόμους του 1998 έως 2008. Το ίδιο ισχύει και για τις θέσεις εισδοχής όπου η αρχική κλίμακα δεν υπερβαίνει την Κλίμακα Α8 του κυβερνητικού μισθολογίου, για τις οποίες απαιτείται, ως βασικό προσόν, πανεπιστημιακό δίπλωμα ή ισότιμο προσόν. Οι εν λόγω εξετάσεις συνδιοργανώνονται από την Επιτροπή Δημόσιας Υπηρεσίας και το Τμήμα Δημόσιας Διοίκησης και Προσωπικού του Υπουργείου Οικονομικών και διεξάγονται μια φορά το χρόνο, το τελευταίο τετράμηνο.

  Η γνωστοποίηση των αποτελεσμάτων των πιο πάνω εξετάσεων γίνεται με κατάλογο επιτυχόντων κατά σειρά επιτυχίας και αριθμό υποψηφίου ή και ταυτότητας και όχι ονομαστικά. Αντίθετα, η κοινοποίηση διορισμών στη δημόσια υπηρεσία γίνεται μόνο ονομαστικά, γεγονός που δημιουργεί συχνά αντιδράσεις και εντύπωση έλλειψης διαφάνειας.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν είναι δυνατόν η ανακοίνωση των διορισμών να περιλαμβάνει και τη σειρά επιτυχίας, ούτως ώστε να εκλείψει κάθε αμφισβήτηση περί της αξιοπιστίας του συστήματος επιλογής και να εμπεδωθεί κλίμα διαφάνειας.»
