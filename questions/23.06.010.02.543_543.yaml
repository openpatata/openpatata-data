_id: 23.06.010.02.543_543
_position_on_page: 543
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.543.htm
by:
- Χαραλαμπίδου Ειρήνη
date: '2013-04-24'
heading: Ερώτηση με αρ. 23.06.010.02.543, ημερομηνίας 24 Απριλίου 2013, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.02.543
text: |-
  «Παρακαλώ πολύ τον αρμόδιο υπουργό να μας ενημερώσει για το τι προτίθεται να πράξει με το πιο κάτω θέμα, που αφορά σε συγκεκριμένο επίδομα που δίνεται στο Πανεπιστήμιο Κύπρου. Πρέπει να επισημάνω ότι σχετικές αναφορές για τα όσα καταγράφω στην ερώτηση έχουν γίνει και από τη Γενική Ελέγκτρια του κράτους στην τελευταία της έκθεση, του 2011, χωρίς, όπως διαφαίνεται, να έχει μέχρι σήμερα θεσπιστεί μηχανισμός ελέγχου, με αποτέλεσμα η όλη κατάσταση να διαιωνίζεται σε βάρος του δημοσίου και να παρατηρείται κατάχρηση δικαιωμάτων από πανεπιστημιακούς, ειδικά σήμερα που βιώνουμε ακραίες καταστάσεις ως κοινωνία λόγω της οικονομικής κρίσης.

  Παρακαλώ πολύ όπως έχω την απάντησή σας ως προς το τι προτίθεστε να πράξετε, ούτως ώστε να λυθεί επιτέλους το πολυσυζητημένο αυτό θέμα, το οποίο υπό τις σημερινές συνθήκες αποτελεί πρόκληση.

  Το συγκεκριμένο επίδομα, το οποίο κυμαίνεται μεταξύ €6.830 και €11.960, χορηγείται μόνο στους αναπληρωτές καθηγητές και στους καθηγητές. Λέκτορες και επίκουροι καθηγητές δε λαμβάνουν αυτό το επίδομα.

  Είναι κατανοητό ότι το επίδομα αυτό θεσμοθετήθηκε την εποχή ίδρυσης του Πανεπιστημίου Κύπρου ως επιπρόσθετο κίνητρο προσέλκυσης Κυπρίων και ξένων καθηγητών με ερευνητικές περγαμηνές παγκόσμιας εμβέλειας. Επειδή οι κλίμακες του δημοσίου δεν επέτρεπαν μισθολογικές απολαβές πέρα από αυτές που γνωρίζουμε, η πολιτεία και το πανεπιστήμιο συμφώνησαν να δοθεί αυτό το επίδομα ως συμπλήρωμα των ετήσιων απολαβών.

  Η στρέβλωση όμως δημιουργήθηκε με την επέκταση του πανεπιστημίου, την εργοδότηση μεγάλου αριθμού καθηγητών και την ανέλιξη λεκτόρων και επικούρων στις δύο ανώτερες βαθμίδες.

  Το αποτέλεσμα είναι σήμερα να γίνονται καταχρηστικές χορηγήσεις του επιδόματος αυτού, οι οποίες καταγράφονται και στην έκθεση της Γενικής Ελέγκτριας του κράτους.

  1. Συγκεκριμένα, καθηγητές που σταμάτησαν να διενεργούν έρευνα (σημείωση: το Πανεπιστήμιο Κύπρου είναι ερευνητικό πανεπιστήμιο) και βρίσκονται στις δύο ανώτερες βαθμίδες συνεχίζουν για χρόνια να καρπώνονται αυτό το επίδομα.

  2. Συνεχίζουν επίσης να διδάσκουν ένα ή δύο μαθήματα την εβδομάδα, χωρίς να διενεργούν και να δημοσιεύουν πρωτότυπες έρευνες σε έγκυρα διεθνή περιοδικά του κλάδου τους. Σημειώνεται ότι ο λόγος για τον οποίο τα πανεπιστήμια διεθνώς δεν επιβαρύνουν με πέραν των δύο μαθημάτων διδασκαλίας εβδομαδιαίως τους καθηγητές τους είναι γιατί τα πανεπιστήμια αυτά έχουν ερευνητικό χαρακτήρα, όπως και το Πανεπιστήμιο Κύπρου. Σε περιπτώσεις όμως που ο καθηγητής δε διεξάγει έρευνα, τότε θα έπρεπε να επιβαρύνεται με επιπλέον διδασκαλία.

  3. Τουναντίον, σε κάποιες περιπτώσεις στο Πανεπιστήμιο Κύπρου οι εν λόγω καθηγητές επιβραβεύονται και με επίδομα χιλιάδων ευρώ, που θυμίζω ότι θεσμοθετήθηκε για επιβράβευση της ερευνητικής αριστείας.

  4. Η κατάσταση είναι ακόμα πιο ανησυχητική, γιατί το θέμα έχει και άλλες προεκτάσεις, αφού, ενώ διδάσκουν ελάχιστες ώρες, παίρνουν το επίδομα και δεν ελέγχονται από κανέναν, ενώ την ίδια ώρα είναι πιθανό να διδάσκουν με επιπλέον αμοιβές σε άλλα μεταπτυχιακά προγράμματα και ταυτόχρονα να συμμετέχουν και ως επ’ αμοιβή σύμβουλοι ή να παρέχουν συμβουλευτικές υπηρεσίες επ’ αμοιβή σε οργανισμούς και εταιρείες.

  Με άλλα λόγια, ο φορολογούμενος καλείται να πληρώνει έναν καθηγητή στην κλίμακα Α16, αυτός να μην παράγει έρευνα, ο φορολογούμενος να τον επιβραβεύει με επίδομα χιλιάδων ευρώ, αυτός να αμείβεται και από άλλες πηγές και να προσφέρει επ’ αμοιβή υπηρεσίες στο φυσικά μεγάλο ελεύθερό του χρόνο.

  Πέρα όμως από αυτές τις περιπτώσεις, που πρέπει να ερευνηθούν η καθεμιά ξεχωριστά, η πολιτεία και το πανεπιστήμιο πρέπει να εξηγήσουν πώς γίνεται καθολική χορήγηση ενός επιδόματος σε όλους τους αναπληρωτές καθηγητές και καθηγητές, τη στιγμή που αυτό πρέπει να δίνεται μόνο σε όσους έχουν αποδεδειγμένα συνεχιζόμενο ερευνητικό έργο διεθνούς εμβέλειας, που να στηρίζεται σε δημοσιεύσεις και άλλα ακαδημαϊκά τεκμήρια.»
