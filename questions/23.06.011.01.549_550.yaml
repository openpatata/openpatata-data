_id: 23.06.011.01.549_550
_position_on_page: 550
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_549.htm
by:
- mp_id: charalampidou-eirini
date: '2017-02-13'
heading: Ερώτηση με αρ. 23.06.011.01.549, ημερομηνίας 13 Φεβρουαρίου 2017, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.011.01.549
text: |-
  «Παρακαλείται ο αρμόδιος υπουργός να ενημερώσει τη Βουλή των Αντιπροσώπων ως προς το τι απέγιναν το νομοσχέδιο και οι κανονισμοί για την αναμόρφωση του σωφρονιστικού συστήματος που ετοιμάστηκαν από πέντε εμπειρογνώμονες που διόρισε το Υπουργικό Συμβούλιο. Οι εμπειρογνώμονες αυτοί ήταν η κ. Ηλιάνα Νικολάου, πρώην δικαστής και τέως Επίτροπος Διοικήσεως, ο δρ Άρης Κωνσταντινίδης, καθηγητής στο Πανεπιστήμιο Κύπρου, ο κ. Άριστος Τσιάρτας, η κ. Καμπανελλά και εκπρόσωπος του Υπουργείου Δικαιοσύνης και Δημοσίας Τάξεως.

  Σε απάντησή του, ημερομηνίας 18 Ιανουαρίου 2017, ο υπουργός αναφέρει ότι από πλευράς των πέντε εμπειρογνωμόνων υποβλήθηκαν απλά εισηγήσεις για τροποποίηση της περί Φυλακών νομοθεσίας: “Οι εισηγήσεις αξιολογούνται στα πλαίσια του προωθούμενου από το υπουργείο εκσυγχρονισμού της περί Φυλακών νομοθεσίας”.

  Καλούμε για άλλη μια φορά τον αρμόδιο υπουργό να μας αποστείλει στο κοινοβούλιο το νομοσχέδιο, που γνωρίζουμε ότι του παρέδωσαν οι πέντε, μαζί με τους κανονισμούς, που επίσης του παρέδωσαν.

  Ακόμα και αν κάποια σημεία από το νομοσχέδιο που ετοίμασαν οι πέντε έχουν περιληφθεί στο κυβερνητικό νομοσχέδιο στο οποίο αναφέρεται ο υπουργός στην απαντητική του επιστολή, θα ήταν χρήσιμο να έχουμε ολοκληρωμένη εικόνα ως προς το τι αποδέχθηκε και τι απέρριψε από τις πρόνοιες του νομοσχεδίου και τους κανονισμούς που του παρέδωσαν οι εμπειρογνώμονες.»
