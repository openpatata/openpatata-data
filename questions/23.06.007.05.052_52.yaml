_id: 23.06.007.05.052_52
_position_on_page: 52
_sources:
- http://www2.parliament.cy/parliamentgr/008_02/chronological/008_02_ZE.htm
answers: []
by:
- mp_id: chatzidimitriou-takis
date: '2001-03-01'
heading: Ερώτηση με αρ. 23.06.007.05.052 που υποβλήθηκε από το βουλευτή εκλογικής
  περιφέρειας Λευκωσίας κ. Τάκη Χατζηδημητρίου την 1η Μαρτίου 2001
identifier: 23.06.007.05.052
text: |-
  «Παρ’ όλες τις διαψεύσεις της κυβέρνησης για ξέπλυμα χρήματος στην Κύπρο, οι πληροφορίες γύρω από το θέμα αυτό επιμένουν, τόσο στο διεθνή χώρο όσο και στον εγγύτερό μας κυπριακό και ελληνικό.

  Πρόσφατα η Επιτροπή Θεσμών και Διαφάνειας της Ελληνικής Βουλής ασχολήθηκε με το θέμα του ξεπλύματος του βρώμικου χρήματος και ενώπιόν της κατατέθηκαν ανησυχητικά στοιχεία για εμπλοκή Κυπρίων και κυπριακών κεφαλαίων.

  Κατετέθη στην επιτροπή ότι δεκαοκτώ ξενοδοχεία στη Ρόδο αγοράστηκαν σε διπλάσια τιμή από την κανονική και ότι ανάλογα φαινόμενα παρατηρήθηκαν και στην Κρήτη. Άλλοι κατάθεσαν ότι Κύπριοι εμπλέκονται σε παρόμοια φαινόμενα και στη Λέσβο.

  Αλλά δημοσιεύματα αναφέρουν ότι ο Ρώσος, πρώην μέλος της Ολυμπιακής Επιτροπής της Ρωσίας και πρωταγωνιστής σκανδάλου στη χώρα του, Βιτάλι Σμυρνόβ έχει επενδύσει σε εταιρεία της Κύπρου 1.300.000 δολάρια.

  Στην αθηναϊκή εφημερίδα “Καθημερινή” δημοσιεύονται φωτοτυπίες με ονόματα Κυπρίων που επιβεβαιούν τις δραστηριότητες του κ. Σμυρνόβ στην Κύπρο.

  Ένα τρίτο δημοσίευμα συνδέει την Κύπρο με την διακίνηση χρημάτων γύρω από το σκάνδαλο της εξαγοράς της Γιουγκοσλαβικής Telekom από την αντίστοιχη ιταλική εταιρεία και της διοχέτευσης των χρημάτων μέσω Κύπρου.

  Υποθέσεις για πληρωμή χρημάτων για αγορά γης ή επιχειρήσεων πιο ψηλά από την κανονική τιμή καταγγέλθηκαν και στην Κύπρο.

  Επειδή η υπόθεση του βρώμικου χρήματος εκθέτει την Κύπρο και διασύρει το λαό της και επειδή οι διαψεύσεις δεν επαρκούν για να απαντήσουν στα όσα πολύ συχνά δημοσιεύονται, παρακαλείται το αρμόδιο υπουργείο να ενημερώσει τη Βουλή των Αντιπροσώπων τι επιπλέον λογαριάζει να κάνει η κυβέρνηση, ώστε να μη γινόμαστε όλοι συνένοχοι κάποιων απατεώνων ή ασυνειδήτων που πλήττουν ηθικά την Κύπρο.»
