_id: 23.06.010.05.049_49
_position_on_page: 49
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_049.htm
by:
- mp_id: perdikis-giorgos
date: '2015-08-06'
heading: Ερώτηση με αρ. 23.06.010.05.049, ημερομηνίας 6 Αυγούστου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.049
text: |-
  «Έχω γίνει αποδέκτης καταγγελιών αναφορικά με τις σχετικές άδειες και τα πιστοποιητικά που βρίσκονται αναρτημένα στις αυτόματες μηχανές ανεφοδιασμού φιαλών νερού που βρίσκονται κατά μήκος των δρόμων και σε άλλους δημόσιους χώρους. Σύμφωνα με τις καταγγελίες, σε κάποιες περιπτώσεις οι σχετικές άδειες που βρίσκονται προσκολλημένες στις αυτόματες μηχανές ανεφοδιασμού νερού είναι ληγμένες. Σε τηλεφωνική επικοινωνία που είχαμε με τις Υγειονομικές Υπηρεσίες πληροφορηθήκαμε ότι οι εταιρείες των αυτόματων μηχανών ανεφοδιασμού νερού είχαν προβεί στην καταχώριση όλων των απαραίτητων εντύπων στις Υγειονομικές Υπηρεσίες για την ανανέωση των σχετικών πιστοποιητικών και αδειών, αλλά υπήρξε καθυστέρηση στην ανανέωσή τους.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τους λόγους για τους οποίους υπάρχει καθυστέρηση στην ανανέωση των σχετικών πιστοποιητικών και αδειών που πρέπει να κατέχουν οι εταιρείες των αυτόματων μηχανών ανεφοδιασμού νερού και ποια μέτρα προτίθεται να λάβει για την έγκαιρη ανανέωσή τους.»
