answer: http://www2.parliament.cy/parliamentgr/008_3g/23_06_010_03_388.htm
identifier: 23.06.010.03.388
question:
  by:
  - Χαραλαμπίδου Ειρήνη
  date: '2013-12-18'
  text: |
    «Αναφορικά με την ψηφιακή βιβλιοθήκη “Αριστοτέλης” ζητούμε τις πιο κάτω διευκρινίσεις:

    1. Για τη χρήση του συγκεκριμένου προϊόντος απαιτείται ειδικός ηλεκτρονικός εξοπλισμός (tablets) για τον κάθε μαθητή. Προτίθεται το Υπουργείο Παιδείας και Πολιτισμού (ΥΠΠ) να υιοθετήσει καθολικά την υπηρεσία “Αριστοτέλης” στη δημόσια εκπαίδευση (δημοτική και μέση);

    2. Εάν αυτή είναι η πρόθεση, θα αναλάβει το ΥΠΠ το κόστος της εφαρμογής της ή θα ζητηθεί από τους γονείς να επιβαρυνθούν με την αγορά των ηλεκτρονικών συσκευών (tablets);

    3. Τι θα συμβεί στις πλείστες περιπτώσεις που, λόγω της οικονομικής κρίσης, οι γονείς δε θα είναι σε θέση να ανταποκριθούν; Το ΥΠΠ, αντιλαμβάνομαι, έχει ήδη διαφοροποιήσει τη χορηγία για την αγορά ηλεκτρονικού υπολογιστή στους μαθητές της Β΄ τάξης του γυμνασίου, η οποία περιορίστηκε σε λήπτες δημόσιου βοηθήματος.

    4. Παρά το γεγονός ότι πρόκειται για εργαλείο εκσυγχρονισμού, η διάθεσή του μόνο σε οικονομικά εύπορους μαθητές, που αποτελούν τη μεγάλη μειονότητα σήμερα στα σχολεία μας, δε θα προκαλέσει διακρίσεις και μαθητές δύο ταχυτήτων;

    5. Το προϊόν αυτό με έγκριση του ΥΠΠ μπορεί να προωθείται από τις ιδιωτικές εταιρείες που το δημιούργησαν στα δημόσια σχολεία. Ποια μορφή θα λάβει αυτή η προώθηση σε σχέση με τους μαθητές, αφού δε συνηθίζεται ένα εμπορικό προϊόν να διαφημίζεται σε μαθητές εντός των σχολείων;

    6. Στην επιστολή του Υπουργού Παιδείας καταγράφεται ότι τα «πνευματικά δικαιώματα παραμένουν στην ιδιοκτησία του Υπουργείου Παιδείας και Πολιτισμού με αποδοχή από την εταιρεία». Παρακαλούμε όπως διευκρινίσετε τι ακριβώς εννοείτε με αυτό. Ζητούνται επίσης επιπλέον διευκρινίσεις ως προς τα πιο κάτω:

    α. Για την ψηφιοποίηση της διδακτικής ύλης του ΥΠΠ (δημοτική και μέση εκπαίδευση) προκηρύχθηκαν προσφορές ανάμεσα σε διάφορες εταιρείες και επιλέχθηκαν οι συγκεκριμένες;

    β. Εάν αυτό δεν έγινε, να μας εξηγήσετε παρακαλώ γιατί επιλέχθηκαν οι συγκεκριμένες εταιρείες από το ΥΠΠ και κάτω από ποιες προϋποθέσεις και κριτήρια έγινε αυτή η επιλογή.

    γ. Το πρόγραμμα ανήκει στο ΥΠΠ και διεκπεραιώνεται από τις δύο εταιρείες ή είναι ιδιοκτησία των δύο εταιρειών; Στη δεύτερη περίπτωση, εάν δηλαδή είναι ιδιοκτησία των δύο εταιρειών, τι συμβαίνει με τα πνευματικά δικαιώματα της διδακτικής ύλης και των δύο βαθμίδων της εκπαίδευσης, δημοτικής και μέσης, που ανήκουν στο ΥΠΠ; Τι χρηματικά ποσά έχουν καταβληθεί στο ΥΠΠ για εμπορική χρήση αυτών των δικαιωμάτων;

    δ. Ποιο το συνολικό κόστος του προγράμματος για τις δύο εταιρείες και πώς έχει υπολογισθεί ο καταμερισμός των κερδών μεταξύ ΥΠΠ και ιδιωτικών εταιρειών, αφού πρόκειται για εμπορικό προϊόν που δε θα υπήρχε, αν το υπουργείο δεν παραχωρούσε τη διδακτική ύλη για ψηφιοποίηση;

    ε. Πόσα θα στοίχιζε στο ΥΠΠ να αναλάβει εξ ολοκλήρου το συγκεκριμένο έργο και να το παραχωρήσει στα παιδιά;

    στ. Τι συμβαίνει με τα πνευματικά δικαιώματα τρίτων, οι οποίοι έχουν παραχωρήσει υλικό (κείμενα και φωτογραφίες) στο ΥΠΠ για την έκδοση των βιβλίων, που τα παραχώρησαν δωρεάν προς όφελος των παιδιών; Το υλικό αυτό τώρα θα τύχει εμπορικής εκμετάλλευσης από τις ιδιωτικές εταιρείες;

    7. Να κατατεθούν οι όροι του συμβολαίου της συνεργασίας του ΥΠΠ με τις συγκεκριμένες εταιρείες.»
  title: Ερώτηση με αρ. 23.06.010.03.388, ημερομηνίας 18 Δεκεμβρίου 2013, της βουλευτού εκλογικής περιφέρειας Λευκωσίας κ. Ειρήνης Χαραλαμπίδου
