_id: 23.06.009.04.640_292
_position_on_page: 292
_sources:
- http://www2.parliament.cy/parliamentgr/008_02/chronological/008_02_TD_2.htm
answers:
- http://www2.parliament.cy/parliamentgr/008_03d/23_06_009_04_640.htm
by:
- mp_id: tornaritis-nikos
date: '2009-12-17'
heading: Ερώτηση με αρ. 23.06.009.04.640, ημερομηνίας 17 Δεκεμβρίου 2009, του βουλευτή
  εκλογικής περιφέρειας Λευκωσίας κ. Νίκου Τορναρίτη
identifier: 23.06.009.04.640
text: |-
  «Παρακαλείται ο αρμόδιος υπουργός να ενημερώσει τη Βουλή των Αντιπροσώπων για τις προθέσεις του υπουργείου του όσον αφορά την επίλυση των προβλημάτων που αντιμετωπίζει η παροικιακή εκπαίδευση στο Ηνωμένο Βασίλειο.

  Παραθέτω τα προβλήματα και τις εισηγήσεις επίλυσής τους, όπως μου τα παρέθεσαν διάφοροι φορείς της κυπριακής παροικίας κατά την πρόσφατη επίσκεψή μου στη Μεγάλη Βρετανία:

  “ΠΡΟΒΛΗΜΑΤΑ:

  1. Εκπαιδευτικά:

  α. Αναθεώρηση των αναλυτικών προγραμμάτων της παροικιακής εκπαίδευσης.

  β. Ανανέωση σχολικών εγχειριδίων-βιβλίων.

  γ. Εξεύρεση κατάλληλου εκπαιδευτικού προσωπικού που εργάζεται ως επιτόπιο ωρομίσθιο προσωπικό.

  δ. Επιμορφωτικά προγράμματα για τη διδασκαλία της ελληνικής ως δεύτερης γλώσσας.

  2. Οικονομικά:

  α. Ενοίκια αιθουσών διδασκαλίας.

  β. Πληρωμή ωρομισθίων από τις επιτροπές γονέων.

  γ. Αύξηση του αριθμού των μελών της ΚΕΑ.

  3. Συνδικαλιστικά:

  α. Επαναφορά του επιδόματος εξωτερικού στους εκπαιδευτικούς.

  β. Πίστωση των εκπαιδευτικών με μονάδες μετάθεσης.

  γ. Αναγνώριση της υπηρεσίας στην ΚΕΑ ως υπηρεσίας σε δημόσιο σχολείο για σκοπούς προαγωγής.

  δ. Αύξηση επιμισθίου ωρομίσθιου προσωπικού.

  ΕΙΣΗΓΗΣΕΙΣ:

  1. Εκπαιδευτικά:

  α. Η αναθεώρηση των αναλυτικών προγραμμάτων της παροικιακής εκπαίδευσης είναι πρωταρχικής σημασίας και χρήζει άμεσης αντιμετώπισης. Τα δεδομένα ως προς το γλωσσικό επίπεδο των παιδιών έχουν ανατραπεί τα τελευταία δεκαπέντε χρόνια, με αποτέλεσμα να είμαστε προ του φάσματος της πλήρους αγγλοποίησης των παιδιών μας. Το παροικιακό σχολείο καταβάλλει φιλότιμες και υπεράνθρωπες προσπάθειες, αλλά τα αποτελέσματα δεν είναι τα αναμενόμενα. Θα πρέπει να ορισθεί άμεσα μια επιτροπή, στην οποία να συμμετέχουν και άτομα που έχουν εργαστεί ή που εργάζονται ακόμα στην παροικία, για να συντάξουν νέα αναλυτικά προγράμματα ειδικά για την παροικιακή εκπαίδευση.

  β. Τα σχολικά εγχειρίδια παρά τις ατέλειές τους έχουν επιτελέσει ουσιώδες και σημαντικό έργο, όμως τα σημερινά δεδομένα επιτάσσουν την έκδοση νέων βιβλίων προσαρμοσμένων στα νέα αναλυτικά προγράμματα που θα συνταχθούν. Θα μπορούσαν όμως στο μεταξύ να γίνουν βελτιώσεις στα υφιστάμενα βιβλία, για να είναι πιο κοντά στη σημερινή πραγματικότητα.

  γ. Εκείνο που μπορεί και πρέπει να γίνει άμεσα είναι η κατάλληλη επιμόρφωση των εκπαιδευτικών που εργάζονται στα παροικιακά σχολεία. Εισηγούμαστε να μεταφερθεί εδώ στην παροικία το πρόγραμμα επιμόρφωσης των εκπαιδευτικών της Κύπρου που εργάζονται με ξενόγλωσσα παιδιά στα σχολεία μας και κατά συνέπεια διδάσκουν την ελληνική ως δεύτερη γλώσσα, τουλάχιστο μέχρι να μάθουν ελληνικά. Αυτό μπορεί να γίνει άμεσα, γιατί είναι πρόγραμμα που ήδη υπάρχει και εφαρμόζεται.

  Μπορούν επίσης να μας αποσταλούν μερικές σειρές των ειδικών βιβλίων που έχουν εκδοθεί για τη διδασκαλία της ελληνικής ως δεύτερης γλώσσας, για να τα συμβουλευόμαστε, μέχρι να εκδοθούν ειδικά βιβλία για την παροικιακή εκπαίδευση, όπως ανέφερα πιο πάνω.

  Σε μεταγενέστερο στάδιο και αφού μελετηθούν τα δεδομένα της παροικίας, θα μπορούσε να γίνει ένα ολοκληρωμένο επιμορφωτικό πρόγραμμα ειδικά για τους εκπαιδευτικούς της παροικίας.

  2. Οικονομικά:

  Η οικονομική αφαίμαξη των ταμείων των σχολικών επιτροπών λόγω των τεράστιων δαπανών για ενοίκια αιθουσών επιβάλλει τη μελέτη αγοράς κτιρίων με τη συμβολή της κυπριακής πολιτείας. Θα μπορούσε η κυπριακή κυβέρνηση να καταβάλλει ένα αρχικό ποσό ως προκαταβολή και να χρησιμοποιούνται μετά όλα ή μέρος των χρημάτων που πληρώνονται σήμερα ως ενοίκια και χάνονται, για να πληρώνονται οι δόσεις μέχρι την εξόφληση. Τα κτίρια αυτά θα μπορούσαν να εξελιχθούν σε πολυδύναμα κέντρα, όπου τα παιδιά μας θα μπορούσαν να αθλούνται, να παρακολουθούν ή να ανεβάζουν τα ίδια θεατρικές παραστάσεις, να μαθαίνουν ζωγραφική, γλυπτική, ηλεκτρονικούς υπολογιστές, ή ακόμα να ενοικιάζονται οι αίθουσες εκδηλώσεων των κτιρίων για γάμους, βαπτίσεις, αρραβώνες, διαλέξεις και άλλες εκδηλώσεις της παροικίας, ώστε να υπάρχει και κάποιο εισόδημα για τη συντήρηση των κτιρίων.

  Όσον αφορά στην άλλη μεγάλη δαπάνη που επωμίζονται οι σχολικές επιτροπές, δηλαδή αυτήν της πληρωμής των μισθών κάποιων ωρομίσθιων δασκάλων που διορίζουν οι ίδιοι, το πρόβλημα θα μπορούσε να επιλυθεί, αν αυξανόταν κατά διακόσιες χιλιάδες ευρώ ο προϋπολογισμός της ΚΕΑ που αφορά το εδάφιο αυτό, ώστε όλοι οι ωρομίσθιοι να πληρώνονται απευθείας από την ΚΕΑ. Αν γίνει αυτό, θα υπάρξει και ωφέλεια ως προς την παροχή υπηρεσίας από όλους τους ωρομίσθιους, γιατί ο εκάστοτε προϊστάμενος της ΚΕΑ θα μπορεί να επιλέγει το σωστό προσωπικό, αλλά και να επιθεωρεί και να ελέγχει την εργασία τους.

  Οι σχολικές επιτροπές του Μπέρμιγχαμ ζητούν ακόμη ένα μέλος της ΚΕΑ για την περιοχή τους. Θα πρέπει να πιέσετε προς την κατεύθυνση του Υπουργείου Παιδείας και Πολιτισμού για την αύξηση των μελών της ΚΕΑ από τριάντα οχτώ σε τριάντα εννέα.

  3. Συνδικαλιστικά:

  Τα δυο συνδικαλιστικά θέματα που δε συνεπιφέρουν καμιά δαπάνη πιστεύουμε ότι είναι εύκολο να επιλυθούν σε συνεννόηση με το Υπουργείο Παιδείας και Πολιτισμού και την ΠΟΕΔ. Εννοούμε το αίτημα για μονάδες μετάθεσης και για αναγνώριση της υπηρεσίας σε δημόσιο σχολείο. Εξυπακούεται βέβαια ότι δε θα αδικηθούν άτομα που υπηρέτησαν στην ΚΕΑ κατά το παρελθόν. Για τις μονάδες θα μπορούσαν να δοθούν κατ’ αποκοπή πέντε μονάδες κατά έτος υπηρεσίας στην ΚΕΑ χωρίς να λαμβάνονται υπόψη οι αποστάσεις ή η δυσκολία της θέσης.

  Το τρίτο και ακανθώδες θέμα αφορά στην επαναφορά του επιδόματος εκπατρισμού. Αφού όλοι πιστεύουν και παραδέχονται ότι είναι αδικία αυτό που συμβαίνει, εισηγούμαστε να αρχίσει τουλάχιστον η συζήτηση του θέματος, για να καταλήξουμε σε μια συμβιβαστική έστω λύση.”.»
