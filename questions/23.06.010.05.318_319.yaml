_id: 23.06.010.05.318_319
_position_on_page: 319
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Περδίκης Γιώργος
date: '2016-01-14'
heading: Ερώτηση με αρ. 23.06.010.05.318, ημερομηνίας 14 Ιανουαρίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.318
text: |-
  «Έχω γίνει αποδέκτης καταγγελιών από κατοίκους των κοινοτήτων Σουσκιούς και Νικόκλειας της επαρχίας Πάφου αναφορικά με την παράνομη και ανεξέλεγκτη εκτροφή χοίρων στην κοινότητα Σουσκιούς από συγκεκριμένο κτηνοτρόφο. Συγκεκριμένα, σύμφωνα με μια καταγγελία, ο συγκεκριμένος κτηνοτρόφος εκτρέφει μεγάλο αριθμό χοίρων εντός της κοινότητας Σουσκιούς, έχοντας καταλάβει παράνομα κτίρια και άλλα υποστατικά και εντός της κοινότητας χωρίς την εξασφάλιση άδειας για χρήση των υποστατικών και για εκτροφή χοίρων. Επιπρόσθετα, όπως έχω πληροφορηθεί, τα ζώα διακινούνται ελεύθερα στην περιοχή των κοινοτήτων και εισέρχονται ανεξέλεγκτα σε καλλιέργειες, με αποτέλεσμα να προκαλούν μεγάλες καταστροφές. Τίθενται επίσης θέματα ασφάλειας και υγείας των κατοίκων.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο ο συγκεκριμένος κτηνοτρόφος κατέχει άδειες για τη χρήση υποστατικών εντός της κοινότητας και για την εκτροφή χοίρων. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων για τα μέτρα που προτίθεται να λάβει, προκειμένου να αντιμετωπιστούν τα προβλήματα που δημιουργούνται από τη δράση του συγκεκριμένου κτηνοτρόφου.»
