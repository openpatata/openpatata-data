answer: http://www2.parliament.cy/parliamentgr/008_3g/23_06_010_03_411.htm
identifier: 23.06.010.03.411
question:
  by:
  - Χαραλαμπίδου Ειρήνη
  date: '2014-01-14'
  text: |
    «Αναφορικά με την απάντηση του Υπουργού Οικονομικών, ημερομηνίας 18 Δεκεμβρίου 2013, στην ερώτηση 23.06.010.03.291, ημερομηνίας 8 Νοεμβρίου 2013, επισημαίνονται τα πιο κάτω:

    1. Το ερώτημα αφορούσε το ύψος της εθελοντικής αποκοπής και, σύμφωνα με ενημέρωση από το Γενικό Λογιστήριο, αυτό ανέρχεται στο 6%. Οι υπόλοιπες αποκοπές στις οποίες γίνεται αναφορά, όπως υπογραμμίζεται στην απάντηση, γίνονται στη βάση νομοθεσιών και αφορούν όλους τους αξιωματούχους του κράτους.

    2. Το ύψος του μισθολογίου των τριών υφυπουργών ανέρχεται, σύμφωνα με την απάντηση, στις €317.000. Το ερώτημα όμως αφορούσε στο συνολικό κόστος για τη δημιουργία υφυπουργείων και όχι μόνο στη μισθοδοσία των τριών υφυπουργών.

    3. Η δέσμευση του Προέδρου αφορούσε σε εθελοντική αποκοπή, με στόχο τη μηδενική επιβάρυνση του κρατικού προϋπολογισμού για τη δημιουργία υφυπουργείων.

    Και ερωτώ τα εξής:

    1. Με το 6% εθελοντική αποκοπή θα υλοποιηθεί η δέσμευση του Προέδρου για μηδενική επιβάρυνση του κρατικού προϋπολογισμού;

    2. Γίνεται αναφορά σε €317.000 για τη μισθοδοσία τριών υφυπουργών. Η ερώτηση όμως αφορούσε το συνολικό ποσό της επιβάρυνσης του κρατικού προϋπολογισμού από τη δημιουργία των τριών υφυπουργείων, δηλαδή για γραμματειακό προσωπικό κ.ά., αγορά και συντήρηση οχημάτων, μισθοδοσίες οδηγών και αστυνομικών, καθώς και για άλλες ανάγκες που πιθανόν να προκύψουν.

    3. Αναφορικά με το σχόλιο υπ’ αριθμόν 6 στην απάντηση, έχω να παρατηρήσω ότι το ερώτημα δεν τίθεται ως προς την αναγκαιότητα για τη δημιουργία ή όχι των υφυπουργείων, αλλά ως προς την εξαγγελθείσα ΔΕΣΜΕΥΣΗ του Προέδρου για μηδενικό κόστος.»
  title: Ερώτηση με αρ. 23.06.010.03.411, ημερομηνίας 14 Ιανουαρίου 2014, της βουλευτού εκλογικής περιφέρειας Λευκωσίας κ. Ειρήνης Χαραλαμπίδου
