_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.517.htm
by:
- Περδίκης Γιώργος
date: '2013-04-03'
heading: Ερώτηση με αρ. 23.06.010.02.517, ημερομηνίας 3 Απριλίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.517
text: |-
  «Όλο και περισσότερες χώρες της Ευρώπης που αντιμετωπίζουν οικονομικά προβλήματα επιδιώκουν να προσελκύσουν συνάλλαγμα χορηγώντας μόνιμη ή προσωρινή βίζα σε ξένους επενδυτές που θα ενδιαφέρονταν να βάλουν στο χαρτοφυλάκιό τους ακίνητα ή κρατικά ομόλογα. Με τον τρόπο αυτό οι κυβερνήσεις χωρών κυρίως της Νοτιοανατολικής Ευρώπης προσπαθούν να δελεάσουν μεγάλους επενδυτές από χώρες εκτός Ευρωπαϊκής Ένωσης, στοχεύοντας κατά κύριο λόγο σε επενδυτές από την Κίνα και γενικώς την Ασία, την Αμερική, τη Μέση Ανατολή και τη Ρωσία. Το πιο πρόσφατο παράδειγμα είναι η Ουγγαρία, ενώ παρόμοια κίνητρα έχουν προσφέρει το τελευταίο διάστημα και η Ισπανία και η Πορτογαλία. Κίνητρα σε υπηκόους ξένων χωρών που θέλουν να επενδύσουν σε ακίνητα στη χώρα εξετάζει να προσφέρει και η Ελλάδα.

  Ειδικότερα, το ελληνικό Υπουργείο Ανάπτυξης εξετάζει διάταξη στο νομοσχέδιο για τις στρατηγικές επενδύσεις σύμφωνα με την οποία θα χορηγείται άδεια παραμονής διάρκειας πέντε ετών- όχι όμως της εργασίας- σε υπηκόους τρίτων χωρών που έχουν λάβει βίζα. ’δεια παραμονής θα μπορεί να χορηγείται και σε μέλη της οικογένειάς τους. Ο χρόνος παραμονής θα συνυπολογίζεται για τη χορήγηση ιθαγένειας. Η αξία των ακινήτων θα μπορεί να αναπροσαρμόζεται με βάση τυχόν αλλαγές σε αντικειμενικές αξίες.

  Στην Ουγγαρία τον προηγούμενo μήνα η κυβέρνηση ψήφισε νόμο που δίνει την ευκαιρία σε μη κατοίκους της Ευρωπαϊκής Ένωσης που επενδύουν €250.000 και πάνω σε κρατικά ομόλογα της χώρας πενταετούς διάρκειας να αποκτήσουν μόνιμη διαμονή στη χώρα. Τα λεγόμενα “ομόλογα κατοικίας”, όπως είναι πλέον γνωστά, προσφέρουν εγγυημένη ετήσια απόδοση 2% και επιτρέπουν στους ξένους που τα αγοράζουν να δηλώνουν μόνιμοι κάτοικοι της Ουγγαρίας χωρίς να χρειάζεται απαραίτητα να διαμένουν στη χώρα. Οι επενδυτές αυτοί μπορούν να εργάζονται, να ξεκινήσουν τη δική τους επιχείρηση, να αγοράζουν ακίνητα και να ταξιδεύουν ελεύθερα στη Zώνη Σένγκεν της Ευρωπαϊκής Ένωσης για ενενήντα ημέρες κάθε έξι μήνες. Έπειτα από οκτώ χρόνια μπορούν να ζητήσουν ουγγρικό διαβατήριο και να γίνουν πολίτες της χώρας. Ήδη εκατοντάδες υποψήφιοι επενδυτές, οι οποίοι προέρχονται από την Κίνα, τη Μέση Ανατολή και τη Ρωσία, έχουν εκδηλώσει ενδιαφέρον για τέτοιες επενδύσεις στην Ουγγαρία.

  Στην Πορτογαλία οι ξένοι που επενδύουν €500.000 και άνω σε ακίνητα αποκτούν μόνιμη κατοικία έπειτα από πέντε χρόνια και έχουν την ευκαιρία να πάρουν υπηκοότητα ύστερα από έξι χρόνια.

  Στην Κύπρο από το 2011 οι ξένοι που αγοράζουν ακίνητα αξίας άνω των €300.000 μπορούν να αποκτήσουν άδεια μόνιμης κατοικίας.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν το καθεστώς που υπάρχει στην Κύπρο έχει αποδώσει καρπούς και αν μπορεί να αναδιαμορφωθεί και να αναπροσαρμοστεί, λαμβάνοντας υπόψη τις νέες συνθήκες που δημιούργησαν οι αποφάσεις του Eurogroup, για ενίσχυση του Εθνικού Ταμείου Αλληλεγγύης.»
