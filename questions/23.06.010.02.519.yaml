answers:
- http://www2.parliament.cy/parliamentgr/008-3f/23_06_010_02.519.htm
by:
- Νικολαΐδης Νίκος
date: '2013-04-04'
heading: Ερώτηση με αρ. 23.06.010.02.519, ημερομηνίας 4 Απριλίου 2013, του βουλευτή
  εκλογικής περιφέρειας Λεμεσού κ. Νίκου Νικολαΐδη
identifier: 23.06.010.02.519
text: |-
  «Είναι γνωστό ότι η λειτουργία του σκυβαλότοπου στο Βατί στη Λεμεσό δημιουργεί σοβαρά προβλήματα στις γύρω κοινότητες. Μετά από πρόσφατη επίσκεψη στην περιοχή Παλόδειας ενημερώθηκα από τους κοινοτάρχες της Παλόδειας και του Σπιταλλίου σχετικά με τις αρνητικές επιπτώσεις που έχει για τις κοινότητες της περιοχής η λειτουργία του σκυβαλότοπου.

  Έχω ενημερωθεί επίσης ότι οι κοινότητες που επηρεάζονται δυσμενώς έχουν την υποχρέωση να πληρώνουν το δικό τους μερίδιο για τη λειτουργία του σκυβαλότοπου στο Βατί. Την ίδια στιγμή οι κοινότητες της περιοχής επωμίζονται επιπλέον έξοδα από τα προβλήματα που δημιουργεί ο σκυβαλότοπος.

  Νοουμένου ότι ο σκυβαλότοπος στο Βατί δημιουργεί σοβαρά προβλήματα και επιπλέον έξοδα στις γύρω κοινότητες και με την ύπαρξη στρατοπέδων στην περιοχή Παλόδειας-Παραμύθας-Σπιταλλίου αποτελεί ανασταλτικό παράγοντα ανάπτυξης για τις κοινότητες αυτές, παρακαλείται ο αρμόδιος υπουργός να ενημερώσει τη Βουλή των Αντιπροσώπων:

  1. κατά πόσο υπάρχει πρόθεση από την αρμόδια αρχή να προχωρήσει στην παροχή αντισταθμιστικών μέτρων στις κοινότητες που επηρεάζονται δυσμενώς από τη λειτουργία του σκυβαλότοπου στο Βατί, αλλά και από την ύπαρξη δύο στρατοπέδων και

  2. κατά πόσο υπάρχει πρόθεση από την αρμόδια αρχή να εξετάσει την πιθανότητα οι κοινότητες που επηρεάζονται από τη λειτουργία του σκυβαλότοπου να μην είναι υποχρεωμένες να καταβάλλουν τη σχετική φορολογία για τη λειτουργία του, ως ένα από τα αντισταθμιστικά μέτρα που μπορεί να δοθεί.»
