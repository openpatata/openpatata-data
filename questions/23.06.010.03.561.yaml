answer: http://www2.parliament.cy/parliamentgr/008_3g/23_06_010_03_561.htm
identifier: 23.06.010.03.561
question:
  by:
  - Περδίκης Γιώργος
  date: '2014-03-20'
  text: |
    «Από παλαιότερη απάντηση του Υπουργού Ενέργειας, Εμπορίου, Βιομηχανίας και Τουρισμού κ. Γιώργου Λακκοτρύπη σε ερώτηση του βουλευτή εκλογικής περιφέρειας Αμμοχώστου κ. Κυριάκου Χατζηγιάννη με αρ. 23.06.010.03.147 αναφορικά με την ετοιμασία σχετικής νομοθεσίας για τη χρήση του υγραερίου ως καυσίμου για την κίνηση μηχανοκίνητων οχημάτων πληροφορήθηκα ότι η Υπηρεσία Ενέργειας του Υπουργείου Ενέργειας, Εμπορίου, Βιομηχανίας και Τουρισμού ετοίμασε διάταγμα του υπουργού με το οποίο καθορίζονται οι προδιαγραφές του υγραερίου κίνησης με βάση το σχετικό πρότυπο ΕΝ 589:2012. Το διάταγμα, σύμφωνα με την απάντηση του υπουργού, θα τεθεί σε διαβούλευση με τα εμπλεκόμενα τμήματα και τις εταιρείες που δραστηριοποιούνται στην εμπορία υγραερίου. Όπως πληροφορήθηκα από την απάντηση του υπουργού, η άδεια λειτουργίας για τα πρατήρια που θα προμηθεύουν υγραέριο θα ρυθμίζεται με το νομοσχέδιο με τίτλο «Ο περί της Λειτουργίας Πρατηρίων Πετρελαιοειδών Νόμος του 2012», το οποίο ετοιμάστηκε από το Υπουργείο Ενέργειας, Εμπορίου, Βιομηχανίας και Τουρισμού. Το νομοσχέδιο, σύμφωνα με την απάντηση του υπουργού, θα κατατεθεί, όταν ετοιμαστεί το τροποποιητικό νομοσχέδιο με το οποίο θα καταργούνται οι πρόνοιες των περί Ρυθμίσεως Πρατηρίων Πετρελαιοειδών Νόμων του 1968 έως το 1999, που ρυθμίζουν σήμερα την αδειοδότηση της λειτουργίας των πρατηρίων πετρελαιοειδών.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει ολοκληρωθεί η διαβούλευση για το διάταγμα και κατά πόσο έχει δημοσιευθεί στην Επίσημη Εφημερίδα της Κυπριακής Δημοκρατίας. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων πότε αναμένεται να κατατεθούν στη Βουλή των Αντιπροσώπων το νομοσχέδιο που ρυθμίζει το θέμα της άδειας λειτουργίας για τα πρατήρια που θα προμηθεύουν το υγραέριο και το νομοσχέδιο που καταργεί τις πρόνοιες των περί Ρυθμίσεως Πρατηρίων Πετρελαιοειδών Νόμων του 1968 έως το 1999.»
  title: Ερώτηση με αρ. 23.06.010.03.561, ημερομηνίας 20 Μαρτίου 2014, του βουλευτή εκλογικής περιφέρειας Λευκωσίας κ. Γιώργου Περδίκη
