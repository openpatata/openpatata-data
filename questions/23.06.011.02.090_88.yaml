_id: 23.06.011.02.090_88
_position_on_page: 88
_sources:
- http://www2.parliament.cy/parliamentgr/008_02/chronological/008_02_IAB.htm
answers: []
by:
- mp_id: perdikis-giorgos
date: '2017-08-29'
heading: Ερώτηση με αρ. 23.06.011.02.090, ημερομηνίας 29 Αυγούστου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.090
text: |-
  «Τον Ιανουάριο του 2011 κατατέθηκε στη Βουλή των Αντιπροσώπων νομοσχέδιο για τη ρύθμιση του επαγγέλματος του διατροφολόγου. Με βάση το νομοσχέδιο αυτό, οι διατροφολόγοι θα μπορούσαν να δώσουν συμβουλές μόνο σε υγιή άτομα, πρόνοια η οποία ουσιαστικά απαγόρευε σε μια κατηγορία διατροφολόγων, εκείνη των διατροφολόγων θεραπευτών, να ασκούν το επάγγελμά τους.

  Μετά από διαβήματα των εκπροσώπων των διατροφολόγων θεραπευτών το Σεπτέμβριο του 2011, η επιτροπή Υγείας της Βουλής ζήτησε από το Υπουργείο Υγείας να προχωρήσει στην επανεξέταση του θέματος.
  Τον Οκτώβριο του 2011 το Υπουργείο Υγείας απέσυρε το νομοσχέδιο, με σκοπό τη μελέτη της συμπερίληψης και του διατροφολόγου θεραπευτή στα επαγγέλματα που ρυθμίζονται.

  Το Μάρτιο του 2012 το Υπουργείο Υγείας κατέθεσε ξανά το νομοσχέδιο στην αρχική του μορφή με ρητή διαβεβαίωση για προώθηση νομοθετικής ρύθμισης για το επάγγελμα του διατροφολόγου θεραπευτή σε προσεχές διάστημα.

  Το νομοσχέδιο ωστόσο αποσύρθηκε και πάλι και έτσι όλα τα επαγγέλματα στον τομέα διατροφής, εκτός από εκείνο του διαιτολόγου, παραμένουν μέχρι σήμερα χωρίς νομοθετική ρύθμιση, με όλους τους κινδύνους που αυτό συνεπάγεται για την υγεία του λαού. Σημειώνεται ότι σε άλλες χώρες, π.χ. στη Μάλτα, το επάγγελμα του διατροφολόγου θεραπευτή (Nutritional Therapist) έχει καταταχθεί μαζί με άλλα είκοσι επαγγέλματα, μεταξύ αυτών και εκείνα του διαιτολόγου και διατροφολόγου, στα επαγγέλματα που θεωρούνται συμπληρωματικά της κλασικής ιατρικής.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων πότε προτίθεται να καταθέσει στη Βουλή ένα ολοκληρωμένο νομοσχέδιο, το οποίο θα καλύπτει όλα τα επαγγέλματα του τομέα διατροφής.»
