_id: 23.06.011.02.212_212
_position_on_page: 212
_sources:
- http://www2.parliament.cy/parliamentgr/008_02/chronological/008_02_IAB.htm
answers: []
by:
- mp_id: perdikis-giorgos
date: '2017-10-11'
heading: Ερώτηση με αρ. 23.06.011.02.212, ημερομηνίας 11 Οκτωβρίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.02.212
text: |-
  «Από συνοπτικό σημείωμα του Γραφείου Επιτρόπου Διοικήσεως και Προστασίας Ανθρωπίνων Δικαιωμάτων για τις εκθέσεις των μηνών Ιανουαρίου-Ιουνίου 2017 πληροφορήθηκα ότι υποβλήθηκε στον Υπουργό Δικαιοσύνης και στον Αρχηγό της Αστυνομίας έκθεση (Α.Κ.Ρ. 21/2013), ημερομηνίας 31ης Ιανουαρίου 2017, αναφορικά με τη δράση της αστυνομίας στη βάση εθνοτικού προφίλ. Ειδικότερα, η έκθεση υποβλήθηκε μετά τη διερεύνηση καταγγελίας, από την οποία προέκυψε ότι η υποβολή ομάδας προσώπων σε επιτόπου έλεγχο ταυτότητας στηρίχθηκε αποκλειστικά στο εθνοτικό τους προφίλ και συγκεκριμένα στο γεγονός ότι αυτοί δεν ήταν Κύπριοι.

  Στην έκθεση υποβλήθηκαν εισηγήσεις σχετικά με το πιο πάνω περιστατικό που αφορούσαν στα ακόλουθα:

  1. Στη συμπερίληψη στον περί Αστυνομίας Νόμο διάταξης που θα προσδιορίζει και θα απαγορεύει τη διενέργεια από μέλη της αστυνομίας επιτόπου έρευνας για εξακρίβωση στοιχείων ή άλλων μορφών ελέγχου, βάσει της φυλής, της εθνοτικής καταγωγής ή της θρησκείας του προσώπου.

  2. Στην έκδοση συναφών αναλυτικών κατευθυντήριων οδηγιών προς όλους τους αστυνομικούς.

  3. Στην εφαρμογή μηχανισμού καταγραφής των σχετικών ελέγχων που διενεργούνται, οργανωμένα ή άτυπα, από όλα τα τμήματα της αστυνομίας, ενδεχομένως μέσω της έκδοσης σχετικού εντύπου που θα πρέπει να συμπληρώνεται.

  4. Στην παρακολούθηση της δράσης των μελών της αστυνομίας για σκοπούς τόσο στατιστικής αποτίμησης και λήψης διορθωτικών μέτρων, όπου απαιτείται, όσο και για επιβολή κυρώσεων, όταν διαπιστώνεται καταχρηστική άσκηση των αστυνομικών εξουσιών.

  5. Στην ένταξη κατά την κατάρτιση των αστυνομικών όλων των βαθμίδων ενός δομημένου προγράμματος εκπαίδευσης σε σχέση με την αποφυγή χρήσης μεθόδων που συνιστούν διάκριση λόγω εθνοτικού προφίλ.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων ποιες από τις πιο πάνω εισηγήσεις της Επιτρόπου Διοικήσεως έχουν υιοθετηθεί ή πρόκειται να υιοθετηθούν.»
