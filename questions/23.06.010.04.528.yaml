_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_528.htm
by:
- Περδίκης Γιώργος
date: '2015-04-15'
heading: Ερώτηση με αρ. 23.06.010.04.528, ημερομηνίας 15 Απριλίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.528
text: |-
  «Στην ετήσια έκθεση του Γενικού Ελεγκτή για το έτος 2008 αναφέρεται ότι “μετά από απόφαση του Υπουργικού Συμβουλίου με αρ. 65.533, ημερ. 16.5.2007, εκπονήθηκε μελέτη για τη νέα επενδυτική πολιτική του Ταμείου Κοινωνικών Ασφαλίσεων από τη Διεθνή Τράπεζα και για την επεξεργασία της μελέτης συστάθηκε διυπουργική τεχνική επιτροπή.

  Οι κυριότερες εισηγήσεις που αναφέρονταν στη μελέτη αναφορικά με τις επενδύσεις του αποθεματικού του ταμείου αφορούσαν:

  1. στη σταδιακή δημιουργία ενός εθνικού ταμείου με ‘πραγματικό’ αποθεματικό, το οποίο θα επενδύεται σε τύπους επενδύσεων με υψηλότερες αποδόσεις από τις σημερινές, στα πλαίσια όμως χαμηλού επενδυτικού κινδύνου,

  2. στη σύσταση ενός ανεξάρτητου δημόσιου οργανισμού με κύρια αρμοδιότητα την εφαρμογή και παρακολούθηση της επενδυτικής πολιτικής του εθνικού ταμείου.

  Σε συνάντηση που είχαν οι Υπουργοί Εργασίας και Κοινωνικών Ασφαλίσεων και Οικονομικών με τους κοινωνικούς εταίρους, που πραγματοποιήθηκε στις 13.1.2009, ο Υπουργός Οικονομικών, ο οποίος ανέφερε ότι το πραγματικό αποθεματικό του Ταμείου Κοινωνικών Ασφαλίσεων είναι μόνο €80 εκατομ., τα οποία είναι επενδυμένα σε τραπεζικούς οργανισμούς, και ότι ποσό ύψους €6 δις οφείλεται από την κυβέρνηση, ανακοίνωσε ότι η κυβέρνηση δεσμεύεται να καταβάλει στο ταμείο €1 δις σε πέντε ίσες ετήσιες δόσεις των €200 εκατομ.

  Στην πιο πάνω συνάντηση η Υπουργός Εργασίας και Κοινωνικών Ασφαλίσεων ανακοίνωσε ότι αρχίζει άμεσα η ετοιμασία νομοσχεδίου για τη δημιουργία του νέου οργανισμού.”

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων σε ποιο στάδιο βρίσκεται σήμερα η δημιουργία του νέου οργανισμού και ποιο είναι σήμερα το πραγματικό αποθεματικό του Ταμείου Κοινωνικών Ασφαλίσεων.»
