answers:
- http://www2.parliament.cy/parliamentgr/008_03/23_06_008_02_402.htm
by:
- Μαύρου Ελένη
date: '2003-06-19'
heading: Ερώτηση με αρ. 23.06.008.02.402 που υποβλήθηκε από τη βουλευτή εκλογικής
  περιφέρειας Λευκωσίας κ. Ελένη Μαύρου στις 19 Ιουνίου 2003
identifier: 23.06.008.02.402
text: |-
  «Σύμφωνα με την έκθεση δραστηριοτήτων 2000-2002 της Συμβουλευτικής Επιτροπής Πρόληψης και Καταπολέμησης της Βίας στην Οικογένεια, η οποία συστάθηκε το 1996, βάσει του περί Βίας στην Οικογένεια Νόμου [Ν. 47(Ι)94, άρθρο 16 και Ν. 199(Ι) 2000 (άρθρο 7(1)], οι κρατικές υπηρεσίες αδυνατούν να αντεπεξέλθουν στο μεγάλο αριθμό περιστατικών βίας.

  Συγκεκριμένα, όσον αφορά τις Υπηρεσίες Κοινωνικής Ευημερίας, έχουν διοριστεί δέκα οικογενειακοί σύμβουλοι παγκύπρια, οι οποίοι χειρίζονται πέραν των πενήντα περιστατικών ο καθένας.

  Στην ίδια έκθεση αναφέρεται ότι δεν υπάρχουν εξειδικευμένοι χώροι για συναντήσεις και συνεντεύξεις με θύματα βίας στην οικογένεια και ότι το μοναδικό καταφύγιο για ενήλικα θύματα βίας, που διευθύνεται από μη κυβερνητική οργάνωση (ΜΚΟ), βρίσκεται στη Λευκωσία αφήνοντας τα θύματα από άλλες επαρχίες εκτεθειμένα.

  Βάσει των πιο πάνω, καλείται το αρμόδιο υπουργείο να ενημερώσει τη Βουλή των Αντιπροσώπων για τα ακόλουθα:

  1. Τα μέτρα που λαμβάνονται ή πρόκειται να ληφθούν, ώστε οι ανάγκες για καταφύγια σε άλλες πόλεις να ικανοποιηθούν.

  2. Κατά πόσο, εφόσον, βάσει του σχετικού νόμου, ο αρμόδιος υπουργός “διορίζει κατάλληλα πρόσωπα, για να εκτελούν καθήκοντα οικογενειακού συμβούλου...”, έχει απασχολήσει το αρμόδιο υπουργείο το ενδεχόμενο διορισμού ατόμων εκτός των Υπηρεσιών Κοινωνικής Ευημερίας, όπου υπάρχει σοβαρό πρόβλημα υποστελέχωσης.»
