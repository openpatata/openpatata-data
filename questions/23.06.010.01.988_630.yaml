_id: 23.06.010.01.988_630
_position_on_page: 630
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.988.htm
by:
- mp_id: chatzigiannis-kyriakos
date: '2012-06-19'
heading: Ερώτηση με αρ. 23.06.010.01.988, ημερομηνίας 19 Ιουνίου 2012, του βουλευτή
  εκλογικής περιφέρειας Αμμοχώστου κ. Κυριάκου Χατζηγιάννη
identifier: 23.06.010.01.988
text: |-
  «Ο δρόμος Σωτήρας-Δερύνειας είναι πολυσύχναστος και εξυπηρετεί τις παγκύπριες ανάγκες παράκαμψης και διοχέτευσης της κίνησης του αυτοκινητόδρομου. Ο δρόμος αυτός λειτουργεί ως σημείο πρόσβασης στον αυτοκινητόδρομο Λάρνακας-Αμμοχώστου, αλλά και ως σημείο διέλευσης για πάρα πολύ μεγάλο αριθμό ανθρώπων, που από τον αυτοκινητόδρομο διέρχονται από τη Σωτήρα, για να επισκεφτούν την Αμμόχωστο. Ο ίδιος δρόμος εξυπηρετεί το Γυμνάσιο Ειρήνης και Ελευθερίας και η κυκλοφοριακή κίνηση σε αυτόν, συμπεριλαμβανομένων των ποδηλατιστών και των πεζών, έχει αυξηθεί κατακόρυφα. Ο δρόμος αυτός στην περίπτωση του δήμου Δερύνειας θεωρείται ως μικτό πολεοδομικό έργο.

  Παρακαλείται ο αρμόδιος υπουργός να ενημερώσει τη Βουλή των Αντιπροσώπων για τη λογική αυτής της κατάταξης, καθώς και για το κατά πόσο προτίθεται στο αμέσως επόμενο διάστημα να προβεί στην αλλαγή της κατάταξης του τμήματος του δρόμου που βρίσκεται στη Σωτήρα και στην αναγνώρισή του ως μικτού πολεοδομικού έργου. Επίσης, παρακαλείται να ενημερώσει τη Βουλή για τους λόγους που μέχρι σήμερα δεν έχει προχωρήσει το έργο ανακατασκευής του εν λόγω δρόμου, το χρονοδιάγραμμα υλοποίησής του, καθώς και για το κατά πόσο υπάρχει διαθέσιμο κονδύλι για την πραγματοποίησή του.»
