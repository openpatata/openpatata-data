_id: 23.06.011.01.262_263
_position_on_page: 263
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: fakontis-antreas
date: '2016-10-21'
heading: Ερώτηση με αρ. 23.06.011.01.262, ημερομηνίας 21ης Οκτωβρίου 2016, του βουλευτή
  εκλογικής περιφέρειας Πάφου κ. Αντρέα Φακοντή
identifier: 23.06.011.01.262
text: |-
  «Με βάση τη σχετική νομοθεσία, η κάρτα νοσηλείας των ατόμων με αναπηρία τα οποία είναι λήπτες ελάχιστου εγγυημένου εισοδήματος ανανεώνεται κάθε χρόνο μετά την υποβολή όλων των απαραίτητων εγγράφων και πιστοποιητικών, ενώ η κάρτα νοσηλείας των παραπληγικών ατόμων που δεν είναι δικαιούχοι ελάχιστου εγγυημένου εισοδήματος ανανεώνεται κάθε πέντε χρόνια.

  Η διαδικασία της ανανέωσης της κάρτας νοσηλείας κάθε χρόνο ταλαιπωρεί τα άτομα με αναπηρία και πολύ περισσότερο τα άτομα τα οποία δεν είναι σε θέση να αυτοεξυπηρετηθούν και βασίζονται στη βοήθεια άλλων προσώπων, είτε συγγενικών είτε φιλικών, όπως παραδείγματος χάρη τα άτομα με νοητική αναπηρία.

  Λαμβάνοντας υπόψη τα πιο πάνω, θα ήθελα να σας παρακαλέσω όπως ενημερώσετε τη Βουλή των Αντιπροσώπων κατά πόσο μελετάται το ενδεχόμενο αύξησης της διάρκειας ισχύος της κάρτας νοσηλείας που παραχωρείται στα άτομα με αναπηρία και είναι λήπτες ελάχιστου εγγυημένου εισοδήματος, παραδείγματος χάρη στα πέντε χρόνια, όπως συμβαίνει με την κάρτα νοσηλείας των παραπληγικών ατόμων, τουλάχιστον για τις περιπτώσεις ατόμων των οποίων η κατάσταση της υγείας είναι μη αναστρέψιμη και ως εκ τούτου δε θα είναι ποτέ σε θέση να εργαστούν και τα οποία δεν έχουν εισόδημα από εργασία ή άλλες πηγές ούτε έχουν περιουσία η αξία της οποίας να υπερβαίνει την καθορισθείσα στη σχετική νομοθεσία.»
