_id: 23.06.011.02.473_473
_position_on_page: 473
_sources:
- http://www2.parliament.cy/parliamentgr/008_02/chronological/008_02_IAB.htm
answers: []
by:
- mp_id: charalampidou-eirini
date: '2018-03-29'
heading: Ερώτηση με αρ. 23.06.011.02.473, ημερομηνίας 29 Μαρτίου 2018, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.011.02.473
text: |-
  «Είναι εκπληκτική η αδράνεια που παρατηρείται από μέρους των αρμόδιων υπηρεσιών, προκειμένου να αντιμετωπίσουν έκτακτα γεγονότα που άπτονται της υγείας των πολιτών, όπως για παράδειγμα η σκόνη που κατέκλυσε την ατμόσφαιρα. Σημειώνω ότι τον κώδωνα του κινδύνου έκρουσαν ιδιώτες γιατροί. Μέχρι τις 28 Μαρτίου και ενώ το φαινόμενο βρισκόταν σε έξαρση, στρατιώτες, παιδιά και εργάτες με ενασχόληση σε υπαίθριους χώρους βρίσκονταν εκτεθειμένοι, αφού ουδείς εξέδωσε οδηγίες για προστασία. Το Υπουργείο Παιδείας και Πολιτισμού το έπραξε με μεγάλη καθυστέρηση, αν και μέχρι τις 27 Μαρτίου σε διάφορα σχολεία το μάθημα της γυμναστικής γινόταν κανονικά στις αυλές του σχολείου.

  Στα στρατόπεδα οι στρατιώτες εκτελούσαν σκοπιές χωρίς μάσκες, που όφειλε το κράτος να τους παρέχει, όταν μάλιστα είχαν ενημέρωση για αυτές τις συνθήκες από τις 8 Μαρτίου, οπότε και σύμφωνα με ισχυρισμούς του αρμόδιου υπουργείου εξέδωσαν σχετικές οδηγίες για λήψη μέτρων, χωρίς αυτές να έχουν φτάσει προφανώς στα στρατόπεδα.

  Αναμένουμε από τους αρμόδιους υπουργούς γραπτές εξηγήσεις για όλη την κωλυσιεργία, η οποία θέτει σε κίνδυνο την υγεία των πολιτών, και εξηγήσεις για την όλη διαδικασία που ακολουθήθηκε από τη στιγμή που είχαν ενημέρωση για το φαινόμενο της σκόνης, που πλέον είναι συχνό και επαναλαμβανόμενο στην Κύπρο.»
