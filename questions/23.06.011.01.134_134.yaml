_id: 23.06.011.01.134_134
_position_on_page: 134
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_134.htm
by:
- mp_id: mavrou-eleni
date: '2016-09-12'
heading: Ερώτηση με αρ. 23.06.011.01.134, ημερομηνίας 12 Σεπτεμβρίου 2016, της βουλευτού
  εκλογικής περιφέρειας Κερύνειας κ. Ελένης Μαύρου
identifier: 23.06.011.01.134
text: |-
  «Έχουμε πληροφορηθεί ότι σε διαδοχικές συσκέψεις στο Υπουργείο Υγείας για το θέμα της αναδιοργάνωσης της κρατικής πρωτοβάθμιας φροντίδας υγείας, πέραν της πρότασης για παράταση του ωραρίου λειτουργίας των αστικών κέντρων υγείας στη Λευκωσία, υπάρχει πρόθεση για τερματισμό της λειτουργίας του κέντρου υγείας Λευκωσίας (παλιό νοσοκομείο Λευκωσίας).

  Το κέντρο υγείας Λευκωσίας εξυπηρετεί χιλιάδες πολίτες που διαμένουν στις ενορίες Αγίων Ομολογητών, Αγίου Ανδρέα, Αγίου Παύλου και στο κέντρο της πρωτεύουσας. Η γειτνίασή του με τον κεντρικό σταθμό λεωφορείων στο άγαλμα του Σολωμού επιτρέπει και σε πολίτες από περιοχές πέραν των πιο πάνω να εξυπηρετούνται σε αυτό.

  Αντιλαμβανόμαστε ότι τίθεται θέμα αντισεισμικής αναβάθμισης και ασφάλειας του κτιρίου, κάτι που επιβάλλεται να γίνει. Θεωρούμε όμως απαράδεκτη την απορρόφηση του κέντρου από τα περιφερειακά κέντρα. Αντίθετα, πρέπει να επιδιωχτεί η μεταστέγασή του σε χώρο πλησίον του υφιστάμενου, ώστε να διευκολύνεται η πρόσβαση των πολιτών σε αυτό.

  Καλείται ο αρμόδιος υπουργός να μας ενημερώσει ως προς τις προθέσεις του υπουργείου του σε σχέση με το κέντρο υγείας Λευκωσίας και πώς θα διασφαλιστεί η εξυπηρέτηση των χιλιάδων ασθενών που το επισκέπτονται καθημερινά.»
