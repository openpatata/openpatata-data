_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_363.htm
by:
- Χαραλαμπίδου Ειρήνη
date: '2013-12-04'
heading: Ερώτηση με αρ. 23.06.010.03.363, ημερομηνίας 4 Δεκεμβρίου 2013, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.03.363
text: |-
  «Καλείται ο αρμόδιος υπουργός να μας ενημερώσει αν έχουν αξιοποιηθεί από το Υπουργείο Παιδείας και Πολιτισμού οποιαδήποτε προγράμματα του Εθνικού Στρατηγικού Πλαισίου Αναφοράς (ΕΣΠΑ) τα οποία λήγουν το 2013 και αφορούν στην προσχολική εκπαίδευση, όπως έχει γίνει στην Ελλάδα.

  Γνωρίζουμε επίσης ότι, στα πλαίσια του ΕΣΠΑ 2014-2020, υπάρχει πρόταση που στοχεύει στη στήριξη της απασχόλησης των γυναικών μέσω της επιχορήγησης των διδάκτρων για την προσχολική εκπαίδευση των παιδιών τους. Εκτιμούμε ότι η αξιοποίηση μιας τέτοιας πρότασης θα έχει πολλαπλά οφέλη για την κοινωνία μας, αφού μεταξύ άλλων:

  1. θα στηριχτούν οι εργαζόμενες γυναίκες των οποίων οι απολαβές έχουν μειωθεί ως συνέπεια της οικονομικής κρίσης,

  2. το αδρανές γυναικείο δυναμικό, εφόσον θα εξασφαλιστεί η φροντίδα και η εκπαίδευση των παιδιών (περιλαμβανομένων του μεταφορικού μέσου, του φαγητού, της απογευματινής φροντίδας κ.λπ.) θα μπορεί να επανενταχθεί στην αγορά εργασίας χωρίς να πρέπει να παραμένει στο σπίτι για τη φροντίδα των παιδιών,

  3. τα οικονομικά της πολιτείας θα ενισχυθούν, καθότι λόγω της μετάβασης από την ανεργία στην απασχόληση θα μειωθεί ο αριθμός των ανεργιακών επιδομάτων και οι νεοπροσληφθέντες θα εισφέρουν στα ταμεία της πολιτείας (Ταμείο Κοινωνικών Ασφαλίσεων, φόρος εισοδήματος κ.λπ.),

  4. θα επιλυθεί το πρόβλημα της μη εξασφάλισης θέσης από μικρά παιδιά σε δημόσια νηπιαγωγεία λόγω των μεγάλου αριθμού αιτήσεων και ως εκ τούτου της αναγκαστικής παραμονής τους στο σπίτι και

  5. θα διατηρηθούν θέσεις εργασίας στα ιδιωτικά νηπιαγωγεία, στα οποία οι εγγραφές, λόγω της παρατεταμένης ύφεσης και παρά τη μείωση διδάκτρων, εξακολουθούν να είναι μειωμένες, με αποτέλεσμα να τερματίζουν την απασχόληση μέρους του προσωπικού τους λόγω πλεονασμού ή να κλείνουν.

  Λαμβάνοντας υπόψη τα πιο πάνω οφέλη και δεδομένης της οικονομικής κρίσης, θα θέλαμε να πληροφορηθούμε κατά πόσο το Υπουργείο Παιδείας και Πολιτισμού προτίθεται να αξιοποιήσει στο έπακρον τα προγράμματα του ΕΣΠΑ 2014-2020.»
