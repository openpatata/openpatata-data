answers:
- http://www2.parliament.cy/parliamentgr/008-3f/23_06_010_02.594.htm
by:
- Περδίκης Γιώργος
date: '2013-05-14'
heading: Ερώτηση με αρ. 23.06.010.02.594, ημερομηνίας 14 Μαΐου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.594
text: |-
  «Έχω πληροφορηθεί ότι οι Κύπριοι ξεναγοί πιέζονται από τουριστικά γραφεία να μην αναφέρονται στην τουρκική κατοχή. Περιήλθε μάλιστα στην αντίληψή μου ότι τέτοιες οδηγίες είχαν ξεναγοί και από κυβερνητικούς λειτουργούς υπεύθυνους για τη φιλοξενία των Ευρωπαίων αξιωματούχων κατά τη διάρκεια της κυπριακής Προεδρίας της Ευρωπαϊκής Ένωσης το 2012. Παράλληλα, όπως πληροφορήθηκα, δε γίνεται έλεγχος από την αστυνομία στα οδοφράγματα αν τα λεωφορεία οργανωμένων εκδρομών για τη βόρεια, κατεχόμενη Κύπρο συνοδεύονται από αδειούχους ξεναγούς.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν γίνονται έλεγχοι για το θέμα των ξεναγών στις οργανωμένες εκδρομές στα κατεχόμενα και αν σημειώνονται παρανομίες. Επίσης παρακαλώ τον αρμόδιο υπουργό όπως πληροφορήσει τη Βουλή των Αντιπροσώπων αν ελέγχεται κατά πόσο ο ξεναγός αναφέρει στους ξένους επισκέπτες την πολιτική κατάσταση στην Κύπρο (τουρκική κατοχή) ή αν αυτό αφήνεται στον πατριωτισμό του καθενός.»
