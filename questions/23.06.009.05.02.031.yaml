answers:
- http://www2.parliament.cy/parliamentgr/008_3e/23_06_009_05_02_031.htm
by:
- Περδίκης Γιώργος
date: '2011-06-23'
heading: Ερώτηση με αρ. 23.06.009.05.02.031, ημερομηνίας 23 Ιουνίου 2011, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.02.031
text: |-
  «Είναι κοινώς αποδεκτό ότι το πρόγραμμα ανακύκλωσης υλικών συσκευασίας της “Green Dot” αποτελεί έναν από τους πιο σοβαρούς θεσμούς στο στρατηγικό σχέδιο για τη διαχείριση των στερεών αποβλήτων. Όμως σημειώνεται σοβαρή καθυστέρηση στην επέκταση του προγράμματος, παρά τα αρκετά χρόνια λειτουργίας του, σε ολόκληρη την Κύπρο. Πάρα πολλές κοινότητες, αλλά και δήμοι (π.χ. Δήμος Πόλης Χρυσοχούς) βρίσκονται ακόμα εκτός των ορίων δράσης της “Green Dot”. Ένας βασικός λόγος για το πρόβλημα της αργής επέκτασης είναι η μη καθολική εφαρμογή της αρχής της ευθύνης του παραγωγού. Φαίνεται ότι δε λαμβάνονται εκείνα τα ενδεδειγμένα οικονομικά και νομικά μέτρα, ώστε όλοι οι παραγωγοί να συμμετέχουν στο πρόγραμμα. Μία πτυχή του προβλήματος είναι και η χρηματοδότηση των προγραμμάτων της “Green Dot” από τους δήμους ή τον κρατικό προϋπολογισμό, γεγονός που νομίζω ότι είναι απαράδεκτο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για το ύψος της κρατικής οικονομικής στήριξης προς την “Green Dot”, το αντίστοιχο ποσό από την τοπική αυτοδιοίκηση, καθώς και να αναφέρει γιατί δε λαμβάνονται τα απαραίτητα μέτρα, ούτως ώστε όλοι οι παραγωγοί (εισαγωγείς, έμποροι, διανομείς προϊόντων κ.λπ.) να συμμετέχουν στο πρόγραμμα της “Green Dot”.»
