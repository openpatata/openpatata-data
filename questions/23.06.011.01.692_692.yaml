_id: 23.06.011.01.692_692
_position_on_page: 692
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-03-23'
heading: Ερώτηση με αρ. 23.06.011.01.692, ημερομηνίας 23 Μαρτίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.692
text: |-
  «Σε πρόσφατη συνάντηση με εκπροσώπους του Συνδέσμου Εργοληπτών, Μηχανολογικών και Ηλεκτρολογικών Έργων Κύπρου (ΣΕΜΗΕΚ) συζητήθηκε το σοβαρό πρόβλημα που αντιμετωπίζουν οι εργολήπτες ηλεκτρομηχανολογικών έργων με την τροποποίηση του άρθρου 11Β του περί Φόρου Προστιθέμενης Αξίας Νόμου. Σύμφωνα με την αλλαγή, η οποία τέθηκε σε εφαρμογή από τις 9 Μαρτίου 2012, όταν υποκείμενο στο φόρο πρόσωπο παρέχει υπηρεσίες ή υπηρεσίες μαζί με αγαθά μέσα στα πλαίσια κατασκευής, μετατροπής, κατεδάφισης, επιδιόρθωσης ή συντήρησης οικοδομής ή οποιουδήποτε άλλου έργου πολιτικής μηχανικής σε άλλο υποκείμενο στο φόρο πρόσωπο, τότε δεν επιβάλλεται ΦΠΑ στη συναλλαγή. Οι εργολήπτες ηλεκτρομηχανολογικών έργων στη συντριπτική τους πλειοψηφία εντάσσονται στην κατηγορία των μικρομεσαίων επιχειρήσεων και αντιμετωπίζουν σωρεία προβλημάτων λόγω της οικονομικής κρίσης, με κυριότερο εξ αυτών την έλλειψη ρευστότητας στην αγορά. Με την πιο πάνω τροποποίηση η ρευστότητα των επιχειρήσεων του κλάδου έχει επιδεινωθεί περαιτέρω, αφού το Τμήμα Φορολογίας δεν επιστρέφει έγκαιρα το επιστρεπτέο ποσό στις επιχειρήσεις. Ο ΣΕΜΗΕΚ απορρίπτει την άποψη ότι η τροποποίηση αποτελεί μέτρο προώθησης της ανάπτυξης του οικοδομικού τομέα, αφού αποδεδειγμένα το μόνο που εξυπηρετείται είναι η ρευστότητα του Τμήματος Φορολογίας και των ιδιοκτητών των έργων, σε βάρος όμως της ρευστότητας των υπεργολάβων.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει υπόψη του την αρνητική κατάσταση στην οποία έχουν περιέλθει οι επιχειρήσεις από την τροποποίηση του άρθρου 11Β του υπό αναφορά νόμου και αν έχει εξετάσει το ενδεχόμενο να εξεύρει τρόπους επιστροφής του ΦΠΑ το αργότερο εντός δύο μηνών από την ημερομηνία υποβολής των εντύπων από τις επιχειρήσεις.»
