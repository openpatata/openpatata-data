_id: 23.06.011.01.954_951
_position_on_page: 951
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-06-13'
heading: Ερώτηση με αρ. 23.06.011.01.954, ημερομηνίας 13 Ιουνίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.954
text: |-
  «Σε απάντηση του Υπουργού Οικονομικών, ημερομηνίας 3 Νοεμβρίου 2016, σε κοινοβουλευτική μου ερώτηση (αρ. 23.06.011.01.281) αναφορικά με την πρόθεση της κυβέρνησης να εξασφαλίσει πρόσβαση στους φακέλους των Panama Papers κατόπιν πληρωμής ενός χρηματικού ποσού, όπως έπραξε και η κυβέρνηση της Δανίας, πληροφορήθηκα ότι το θέμα της πρόσβασης στους φακέλους πιθανόν να εξεταζόταν σε μεταγενέστερο στάδιο της διερεύνησης των υποθέσεων. Υπενθυμίζεται ότι το θέμα της επίσημης πρόσβασης στους φακέλους των Panama Papers έθεσε από τον Απρίλιο του 2016 η ΜΟΚΑΣ προς το Υπουργείο Οικονομικών, εξ όσων προκύπτει από τα πρακτικά της ειδικής συνάντησης της Συμβουλευτικής Αρχής Καταπολέμησης Αδικημάτων Νομιμοποίησης Εσόδων από Παράνομες Δραστηριότητες και Χρηματοδότησης της Τρομοκρατίας για τα Panama Papers στα γραφεία της ΜΟΚΑΣ στις 18 Απριλίου 2016. Ετέθη επίσης επανειλημμένα και κατά τη διάρκεια των σχετικών συνεδριάσεων της Κοινοβουλευτικής Επιτροπής Θεσμών, Αξιών και Επιτρόπου Διοικήσεως. Σύμφωνα με την απάντηση του υπουργού, έχει ήδη ταυτοποιηθεί ένας μεγάλος αριθμός προσώπων από τους πιο πάνω φακέλους και έχει ξεκινήσει εις βάθος φορολογικός έλεγχος.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων σε ποιο στάδιο βρίσκεται η διερεύνηση της υπόθεσης των φακέλων και αν το παρόν στάδιο της διαδικασίας δικαιολογεί το αίτημα για περαιτέρω πρόσβαση στους φακέλους των Panama Papers, όπως έκαναν και άλλες χώρες (π.χ. Δανία).»
