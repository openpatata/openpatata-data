_sources:
- http://www2.parliament.cy/parliamentgr/008_02/chronological/008_02_TA.htm
answers:
- http://www2.parliament.cy/parliamentgr/008_03c/23_06_009_01_581.htm
by:
- Γεωργίου Γεώργιος
date: '2007-07-11'
heading: Ερώτηση με αρ. 23.06.009.01.581, ημερομηνίας 11 Ιουλίου 2007, του βουλευτή
  εκλογικής περιφέρειας Αμμοχώστου κ. Γεώργιου Γεωργίου
identifier: 23.06.009.01.581
text: |-
  «Μετά από επίσκεψή μου στο σημείο του δρόμου Αγίας Θέκλας-Σωτήρας Αμμοχώστου παρά το ξωκλήσι της Αγίας Παρασκευής, όπου στις 6 Ιουλίου 2007 σημειώθηκε διπλό τροχαίο θανατηφόρο δυστύχημα, πιστεύω ότι δημιουργούνται εύλογα ερωτήματα αναφορικά με την ανακατασκευή, χρήση και οδική ασφάλεια που παρέχεται στον πιο πάνω δρόμο.

  Ως εκ τούτου, παρακαλείται ο αρμόδιος υπουργός να πληροφορήσει τη Βουλή των Αντιπροσώπων για τα ακόλουθα:

  1. Με βάση ποιες προδιαγραφές οδικής ασφάλειας ασφαλτοστρώθηκε και δόθηκε στην κυκλοφορία ο μέχρι πρότινος χωμάτινος δρόμος Αγίας Θέκλας-Σωτήρας;

  2. Ποιο αρμόδιο τμήμα είχε την επίβλεψη όσον αφορά θέματα οδικής ασφάλειας, όπως οδική σήμανση στο δρόμο, επί της ασφάλτου, φωταγώγηση και κατασκευή πεζοδρομίων και ερεισμάτων στο δρόμο;

  3. Γιατί ο συγκεκριμένος δρόμος δόθηκε στην κυκλοφορία χωρίς προηγουμένως να ελεγχθεί αναφορικά με την ύπαρξη σημάτων οδικής ασφάλειας;

  4. Γιατί ο συγκεκριμένος δρόμος δόθηκε στην κυκλοφορία χωρίς προηγουμένως να μετακινηθούν οι δεξαμενές νερού που εφάπτονται του δρόμου ή και να περιφραχθούν;

  5. Ποιο αρμόδιο τμήμα αποφάσισε όπως ο συγκεκριμένος δρόμος ασφαλτοστρωθεί ως είχε και δοθεί στην κυκλοφορία χωρίς οποιαδήποτε σήμανση οδικής ασφάλειας;»
