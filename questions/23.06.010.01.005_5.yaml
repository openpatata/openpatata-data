_id: 23.06.010.01.005_5
_position_on_page: 5
_sources:
- http://www2.parliament.cy/parliamentgr/008_02/chronological/008_02_IA_1.htm
answers:
- http://www2.parliament.cy/parliamentgr/008-3f/23_06_010_01.093.htm
by:
- Μητσόπουλος Τάσος
date: '2011-08-01'
heading: Ερώτηση με αρ. 23.06.010.01.005, ημερομηνίας 1ης Αυγούστου 2011, του βουλευτή
  εκλογικής περιφέρειας Λάρνακας κ. Τάσου Μητσόπουλου
identifier: 23.06.010.01.005
text: |-
  «Το κυπριακό κράτος προχώρησε πρόσφατα στην αγορά νέων ελικοπτέρων για τις ανάγκες της αστυνομίας και της Εθνικής Φρουράς. Το τελευταίο χρονικό διάστημα ωστόσο έχουν περιέλθει εις γνώσιν μου πληροφορίες αναφορικά με τις πραγματικές δυνατότητες των ελικοπτέρων αυτών. Συγκεκριμένα, μου έχουν αναφερθεί τα ακόλουθα:

  1. Όταν χρειάστηκε να γίνει συντήρηση κάποιων ηλεκτρονικών μερών του ενός ελικοπτέρου, διαπιστώθηκε ότι ορισμένα από τα εξαρτήματα ήταν μεταχειρισμένα και είχαν τύχει συντήρησης παλαιότερα. Έφεραν μάλιστα και σχετικές σφραγίδες από τις παλαιότερες αυτές συντηρήσεις.

  2. Πολλά από τα ανταλλακτικά, τα οποία αγοράστηκαν μαζί με τα ελικόπτερα, είναι μεταχειρισμένα και όχι καινούρια.

  3. Η προκήρυξη των προσφορών προέβλεπε, μεταξύ άλλων, ότι τα ελικόπτερα θα έπρεπε να έχουν τη δυνατότητα ανύψωσης κάδων νερού βάρους τεσσάρων τόνων για σκοπούς πυρόσβεσης. Ωστόσο, λέγεται ότι δεν μπορούν να σηκώσουν ούτε το μισό από το αρχικά προβλεπόμενο βάρος.

  Παρακαλώ συναφώς τον αρμόδιο υπουργό να ενημερώσει τη Βουλή των Αντιπροσώπων κατά πόσο οι εν λόγω πληροφορίες ανταποκρίνονται στην πραγματικότητα ή όχι.»
