_position_on_page: 645
_sources:
- http://www2.parliament.cy/parliamentgr/008_02/chronological/008_02_HC.htm
answers: []
by:
- Περδίκης Γιώργος
date: '2004-07-14'
heading: Ερώτηση με αρ. 23.06.008.03.645, ημερομηνίας 14 Ιουλίου 2004, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.008.03.645
text: |-
  «Έχω πληροφορηθεί ότι οι κάτοικοι και ο δήμος Πολεμιδιών διαμαρτύρονται, γιατί καθυστερεί η υλοποίηση των κυβερνητικών υποσχέσεων για αντισταθμιστικά, οικονομικά και περιβαλλοντικά, οφέλη έναντι των επιπτώσεων που έχει η κατασκευή της μεγάλης γέφυρας στους κυκλικούς κόμβους στον υπεραστικό δρόμο Λευκωσίας-Λεμεσού-Πάφου. Οι κάτοικοι της περιοχής είναι αγανακτισμένοι, ενώ δεν αποκλείεται να κινηθούν δυναμικά, για να υποχρεώσουν την κυβέρνηση να σεβαστεί τις γραπτές δεσμεύσεις της. Διαμαρτύρονται ότι δεν έχει αρχίσει η διαδικασία απαλλοτρίωσης λωρίδας δεξιά και αριστερά του δρόμου, στην οποία θα φυτεύονταν δένδρα, ώστε, με την ολοκλήρωση της γέφυρας, να ήταν διαμορφωμένη και να περιοριζόταν κάπως ο θόρυβος, αλλά και να μειωνόταν η οπτική ρύπανση. Η συγκεκριμένη απαλλοτρίωση της λωρίδας καθυστερεί.

  Επίσης, η κυβέρνηση δεν έχει δώσει ακόμα στο δήμο Κάτω Πολεμιδιών οποιαδήποτε βοήθεια για εκτέλεση άλλων αντισταθμικών έργων στα όρια του δήμου.

  Έχοντας υπόψη τα πιο πάνω, παρακαλείται το αρμόδιο υπουργείο να ενημερώσει τη Βουλή των Αντιπροσώπων γιατί καθυστερεί η υλοποίηση των συμφωνηθέντων με τους κατοίκους και το δήμο Πολεμιδιών.»
