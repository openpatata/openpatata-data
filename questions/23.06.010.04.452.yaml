answers: []
by:
- Περδίκης Γιώργος
date: '2015-02-25'
heading: Ερώτηση με αρ. 23.06.010.04.452, ημερομηνίας 25 Φεβρουαρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.452
text: |-
  «Έχω πληροφορηθεί ότι η εταιρεία “Scotforth Consultants Ltd” έχει υποβάλει αίτηση για χορήγηση πολεοδομικής άδειας κατά παρέκκλιση των προνοιών της Δήλωσης Πολιτικής Παραλιμνίου 2013 για ανέγερση πάρκου επιδείξεων με φώκιες σε περιοχή στο δήμο Παραλιμνίου. Όπως έχω πληροφορηθεί από απάντηση του Υπουργού Εσωτερικών κ. Σωκράτη Χάσικου σε παλαιότερη ερώτησή μου με αρ. φακ. 23.06.010.04.099, στις 17 Μαΐου 2013 η αρμόδια πολεοδομική αρχή διατύπωσε αρνητικές απόψεις επί προκαταρκτικού ερωτήματος για τη δημιουργία δελφιναρίου, κολυμβητικών δεξαμενών και άλλων συμπληρωματικών χρήσεων στα ίδια τεμάχια όπου έχει υποβληθεί τώρα αίτημα για χορήγηση άδειας για ανέγερση πάρκου επιδείξεων με φώκιες. Η πολεοδομική αρχή θα μελετούσε την αίτηση και θα ετοίμαζε εμπεριστατωμένη έκθεση προς το Συμβούλιο Μελέτης Παρεκκλίσεων, αφού ολοκλήρωνε τις διαβουλεύσεις της, που κρίνονταν ουσιώδεις, με άλλους αρμόδιους φορείς και λαμβάνοντας υπόψη τις αποφάσεις του Υπουργικού Συμβουλίου με αρ. 50.423, ημερομηνίας 8 Οκτωβρίου 1999, και με αρ. 46.884, ημερομηνίας 14 Νοεμβρίου 1997, σύμφωνα με τις οποίες απαγορεύεται η εισαγωγή στην Κύπρο, η κράτηση, η έκθεση και η χρησιμοποίηση κητοειδών για διάφορους σκοπούς.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει εξεταστεί η αίτηση για ανέγερση πάρκου επιδείξεων με φώκιες, αν έχουν ζητηθεί και ποιες είναι οι απόψεις των εμπλεκόμενων τμημάτων και φορέων και ποια είναι η απόφαση του Τμήματος Πολεοδομίας και Οικήσεως, αφότου απευθύνθηκε στο Συμβούλιο Μελέτης Παρεκκλίσεων. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων κατά πόσο η πολεοδομική αρχή έχει εξετάσει την προηγούμενη αίτηση που είχε υποβληθεί για χορήγηση άδειας για δημιουργία δελφιναρίου και ποια είναι η απόφασή της.»
