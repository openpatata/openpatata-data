answers: []
by:
- Χατζηδημητρίου Τάκης
date: '1999-11-08'
heading: Ερώτηση με αρ. 23.06.007.04.049 που υποβλήθηκε από το βουλευτή εκλογικής
  περιφέρειας Λευκωσίας κ. Τάκη Χατζηδημητρίου στις 8 Νοεμβρίου 1999
identifier: 23.06.007.04.049
text: |-
  «Το διάβημα του Υπουργού Εμπορίου, Βιομηχανίας και Τουρισμού προς το Μουσείο του Λούβρου μέσω του Γάλλου πρέσβη για την αποστολή στην Κύπρο της Αφροδίτης της Μήλου, για να πλαισιώσει τα καλλιστεία που θα γίνουν το 2000 στην Κύπρο, αποτελεί μια ενέργεια που εκθέτει διεθνώς την Κύπρο και που θα προκαλέσει τουλάχιστον τη θυμηδία των υπευθύνων του μουσείου.

  Η Αφροδίτη της Μήλου είναι ένα από τα μεγαλύτερα επιτεύγματα του ελληνικού πνεύματος και της ελληνικής τέχνης και εκφράζει μια εποχή πνευματικής και καλλιτεχνικής δημιουργίας μοναδικής στην ιστορία του ανθρώπου. Ήταν στην εποχή της ένα έργο θρησκευτικής λατρείας, σεβασμού και ανάτασης και έμεινε για τους αιώνες, τους περασμένους και τους μελλούμενους, ένα μοναδικό έργο τέχνης.

  Η σκέψη και μόνο ότι το άγαλμα αυτό θα μπορούσε να συνδυαστεί με την εμπορευματοποίηση της ωραιότητας του ανθρώπινου σώματος και να ταυτιστεί με μια διαφημιστική εκστρατεία που αποσκοπεί στον εντυπωσιασμό αποτελεί την έκφραση ασύγγνωστης επιπολαιότητας.

  Ερωτώ το αρμόδιο τμήμα της κυβέρνησης να μας απαντήσει:

  Πότε θα παύσουμε να εκθέτουμε την Κύπρο ως έναν τόπο χωρίς αίσθηση του μέτρου, της ποιότητας και του πολιτισμού;

  Πότε θα αντιληφθούμε ότι όλα δεν μπορούν να μπουν στην υπηρεσία των καλλιστείων και ότι η ελληνική μυθολογία, η αρχαία λατρεία και ο ελληνικός πολιτισμός δεν έγιναν για να εξυπηρετήσουν τους διαφημιστές και τα καλλιστεία του 2000;»
