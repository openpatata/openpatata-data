_id: 23.06.009.04.872_205
_position_on_page: 205
_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_872.htm
by:
- mp_id: perdikis-giorgos
date: '2010-02-22'
heading: Ερώτηση με αρ. 23.06.009.04.872, ημερομηνίας 22 Φεβρουαρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.872
text: |-
  «Έχω πληροφορηθεί ότι η κυβέρνηση (Τμήμα Πολεοδομίας και Οικήσεως) προχώρησε στην έγκριση αίτησης της Αρχιεπισκοπής για έκδοση πολεοδομικής άδειας για την ανέγερση μεγάλου ναού στο λόφο της Αγίας Παρασκευής, δίπλα από τη μικρή μεσαιωνική εκκλησία και πάνω στα αρχαία ερείπια. Η απόφαση του Τμήματος Πολεοδομίας και Οικήσεως λήφθηκε παρά την άρνηση του δήμου Στροβόλου και της πλειοψηφίας των μελών της Επιτροπής Εκτίμησης Περιβαλλοντικών Επιπτώσεων. Σημειώνεται ότι για το έργο δεν εκπονήθηκε πλήρης μελέτη εκτίμησης επιπτώσεων στο περιβάλλον, αλλά οι αρμόδιοι αρκέστηκαν σε μια προκαταρκτική μελέτη.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να εισακούσει τη φωνή διαμαρτυρίας των ευαίσθητων πολιτών, των περιβαλλοντιστών, των αρχαιολόγων και των ανθρώπων του πολιτισμού, να απορρίψει την αίτηση της Αρχιεπισκοπής για πολεοδομική άδεια και να προτείνει εναλλακτική τοποθεσία στην ίδια περιοχή, για να ικανοποιηθούν οι λατρευτικές ανάγκες των κατοίκων της περιοχής.»
