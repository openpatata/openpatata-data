answers: []
identifier: 23.06.010.02.623
question:
  by:
  - Περδίκης Γιώργος
  date: '2013-05-27'
  text: |-
    «Σύμφωνα με τον περί Αγγλικής Σχολής Νόμο, η Αγγλική Σχολή διευθύνεται και ελέγχεται από το διοικητικό συμβούλιο, που αποτελείται από τον εκάστοτε αντιπρόσωπο του Βρετανικού Συμβουλίου στην Κύπρου και δέκα άλλα μέλη, που διορίζονται από το Υπουργικό Συμβούλιο. Παράλληλα, στο νόμο δίνεται η δυνατότητα στο Υπουργικό Συμβούλιο να τερματίσει το διορισμό του προέδρου ή οποιουδήποτε διοριζόμενου μέλους του διοικητικού συμβουλίου. Έχω πληροφορηθεί ότι η Αγγλική Σχολή παρουσιάζει έλλειμμα ύψους ενός εκατομμυρίου ευρώ λόγω λανθασμένης διαχείρισης των οικονομικών της από το διοικητικό συμβούλιο. Σύμφωνα με τις πληροφορίες μου, ο Σύνδεσμος Γονέων της Αγγλικής Σχολής θέτει θέμα ελλιπούς ελέγχου από το διοικητικό συμβούλιο της Αγγλικής Σχολής, ενώ εγείρει και το θέμα ελέγχου των οικονομικών καταστάσεών της σχολής από τη Γενική Ελέγκτρια του κράτους, αφού λαμβάνει κρατική χορηγία.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να ζητήσει από τη Γενική Ελέγκτρια όπως διεξάγει έλεγχο των οικονομικών καταστάσεων της Αγγλικής Σχολής, προκειμένου να διαπιστώσει από πού προήλθε το έλλειμμα του ενός εκατομμυρίου ευρώ. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να αντικαταστήσει τα μέλη του διοικητικού συμβουλίου της Αγγλικής Σχολής.»
  title: Ερώτηση με αρ. 23.06.010.02.623, ημερομηνίας 27 Μαΐου 2013, του βουλευτή
    εκλογικής περιφέρειας Λευκωσίας κ. Γιώργου Περδίκη
