_id: 23.06.011.01.998_996
_position_on_page: 996
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-06-28'
heading: Ερώτηση με αρ. 23.06.011.01.998, ημερομηνίας 28 Ιουνίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.998
text: |-
  «Έχω πληροφορηθεί ότι μέρος του αγώνα “Ράλι Κύπρος 2017” διεξήχθη εντός της προστατευόμενης περιοχής “Natura 2000” στο Κάβο Γκρέκο. Στους θάμνους και τους βράχους του Κάβο Γκρέκο φωλιάζουν αυτή την εποχή ανάμεσα σε πολλά άλλα είδη πουλιών η σκαλιφούρτα και ο τρυπομάζης. Ωστόσο, όπως καταγγέλλει ο Πτηνολογικός Σύνδεσμος Κύπρου, αν και η σημαντική αυτή για τα πουλιά περιοχή εντάσσεται στο δίκτυο προστατευόμενων περιοχών “Natura 2000”, διαμορφώθηκε σε πίστα ράλι, με φωλιές και ευάλωτα μικρά πουλιά να βρίσκονται λίγα μόλις μέτρα μακριά από τις διαδρομές. Επιπρόσθετα, ο Πτηνολογικός Σύνδεσμος Κύπρου σημειώνει ότι ο χρόνος διεξαγωγής του αγώνα έτυχε να είναι σε κρίσιμη περίοδο για τα πουλιά, την εποχή που αυτά φωλιάζουν, με ενδεχόμενο να κρατήσει μακριά τα πουλιά από τις φωλιές τους, αφήνοντας τα μικρά πεινασμένα ή δίνοντας την ευκαιρία σε θηρευτές να πάρουν αυγά ή νεοσσούς.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν όντως οι διαδρομές για το Ράλι Κύπρος 2017 πέρασαν μέσα από την προστατευόμενη περιοχή “Natura 2000” στο Κάβο Γκρέκο και, αν ναι, για ποιο λόγο, επέτρεψε να συμβεί κάτι τέτοιο, λαμβάνοντας υπόψη ότι το δίκτυο “Natura 2000” αποτελεί τον ακρογωνιαίο λίθο της διατήρησης της βιοποικιλότητας στην Ευρώπη. Μάλιστα, ένας από τους κύριους στόχους του δικτύου είναι η αποφυγή οιωνδήποτε δραστηριοτήτων θα μπορούσαν να ενοχλήσουν σοβαρά σημαντικά είδη άγριας ζωής για τα οποία έχουν καθοριστεί (είδη καθορισμού) αυτές οι περιοχές ως προστατευόμενες.»
