_id: 23.06.010.03.653_654
_position_on_page: 654
_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_653.htm
by:
- Λουκαΐδης Γιώργος
date: '2014-05-14'
heading: Ερώτηση με αρ. 23.06.010.03.653, ημερομηνίας 14 Μαΐου 2014, του βουλευτή
  εκλογικής περιφέρειας Λευκωσίας κ. Γιώργου Λουκαΐδη
identifier: 23.06.010.03.653
text: |-
  «Παρακαλείται ο αρμόδιος υπουργός να ενημερώσει τη Βουλή των Αντιπροσώπων κατά πόσο έχει μελετήσει και προτίθεται να προωθήσει την πρόταση του ΑΚΕΛ για τη λειτουργία δημόσιων δημοτικών σχολείων, καθώς και δημόσιων και κοινοτικών νηπιαγωγείων κατά τους καλοκαιρινούς μήνες. Η πρόταση του ΑΚΕΛ συζητήθηκε σε συνεδρία της Κοινοβουλευτικής Επιτροπής Παιδείας στις 26 Μαρτίου 2014 κατά τη διάρκεια της οποίας όλοι οι εμπλεκόμενοι φορείς που παρευρέθηκαν επικρότησαν την εν λόγω πρόταση. Παράλληλα, οι εκπρόσωποι του Υπουργείου Παιδείας δεσμεύτηκαν να προωθήσουν την πρόταση αυτή στον Υπουργό Παιδείας και στην κυβέρνηση για λήψη πολιτικής απόφασης.

  Η πρόταση του ΑΚΕΛ, η οποία κατατέθηκε και γραπτώς στην Κοινοβουλευτική Επιτροπή Παιδείας, είναι η ακόλουθη:

  “Είναι αυτονόητο ότι στις αντίξοες οικονομικές συνθήκες που βιώνει ο λαός μας τα παιδιά οικογενειών με σοβαρά οικονομικά προβλήματα, τα οποία αναγκάζονται να παίρνουν πρόγευμα από το σχολείο τους καλοκαιρινούς μήνες, που τα σχολεία είναι κλειστά, θα έχουν σοβαρότατο πρόβλημα σε ό,τι αφορά τη σίτισή τους, τις συνθήκες διαβίωσης και γενικότερα τις ευκαιρίες για δημιουργική απασχόληση. Γι’ αυτό και η πολιτεία επιβάλλεται να επιδείξει την απαιτούμενη κοινωνική ευαισθησία και να μεριμνήσει, ώστε στα παιδιά αυτά να παρέχεται στήριξη καθ’ όλη τη διάρκεια του χρόνου και όχι μόνο όταν είναι ανοιχτά τα σχολεία.

  Η εισήγηση για τη λειτουργία αριθμού δημόσιων σχολείων, καθώς και δημόσιων και κοινοτικών νηπιαγωγείων κατά τους καλοκαιρινούς μήνες αποτελεί ένα κοινωνικό μέτρο, το οποίο αναμένεται να ανακουφίσει τις δυσπραγούσες οικογένειες στις οποίες οι γονείς, λόγω σοβαρών οικονομικών δυσκολιών, αδυνατούν να προσφέρουν τα απαραίτητα στα παιδιά τους, ακόμη και αυτή τη σίτισή τους.

  Συνεπώς, το μέτρο αυτό στοχεύει πρώτιστα στην ανακούφιση ευπαθών οικογενειών τόσο σε ό,τι αφορά τη σίτισή των παιδιών τους όσο και σε ό,τι αφορά τη φροντίδα και φύλαξή τους, στις περιπτώσεις εκείνες που οι γονείς εργάζονται και δεν έχουν την οικονομική ευχέρεια να καλύψουν το κόστος φύλαξης και φροντίδας των παιδιών τους με άλλο τρόπο.

  Επίσης, το μέτρο αυτό θα συμβάλει στη δημιουργική απασχόληση των παιδιών και ψυχαγωγία τους με δραστηριότητες που θα γίνονται στα πλαίσια του προγράμματος. Αυτό πρέπει να γίνει με κάθε διακριτικότητα, χωρίς να στιγματίζονται τα παιδιά. Γι’ αυτό η διαδικασία πρέπει να είναι ανοιχτή και να υπάρχουν εισοδηματικά κριτήρια για το ποια παιδιά θα ενταχθούν στο πρόγραμμα δωρεάν και ποια θα καταβάλλουν ανταποδοτικά τέλη, έτσι ώστε στο καλοκαιρινό σχολείο να συμμετέχουν παιδιά από όλα τα κοινωνικά στρώματα του πληθυσμού. Προτεραιότητα όμως πρέπει να έχουν τα παιδιά που προέρχονται από άπορες οικογένειες.

  Πιστεύουμε ότι την κύρια ευθύνη γι’ αυτό το πρόγραμμα πρέπει να έχει το Υπουργείο Παιδείας. Η επιλογή των σχολείων που θα μείνουν ανοικτά και το καλοκαίρι, για να φιλοξενούν παιδιά μέχρι το μεσημέρι, εισηγούμαστε να γίνεται κατά δήμο, ενώ σε μικρές κοινότητες μπορεί να γίνει κατά σύμπλεγμα. Τα σχολεία μπορεί να μείνουν ανοικτά γι’ αυτό το σκοπό καθ’ όλη τη διάρκεια των καλοκαιρινών διακοπών, εξαιρουμένων των δύο εβδομάδων του Αυγούστου κατά τις οποίες οι πλείστες υπηρεσίες είναι κλειστές.

  Να σημειώσουμε ότι κατά τους καλοκαιρινούς μήνες οι καθαρίστριες των σχολείων που εργοδοτούνται από τις σχολικές εφορείες εργάζονται κανονικά. Ωστόσο, για τυπικούς λόγους πρέπει, τόσο γι’ αυτό το ζήτημα όσο και για το γεγονός ότι κάποια σχολεία θα παραμείνουν ανοικτά, να γίνει συνεννόηση και με τις σχολικές εφορείες. Στο όλο εγχείρημα πρέπει να εμπλακούν και οι αρχές τοπικής αυτοδιοίκησης, καθώς και ιδιώτες, έτσι ώστε να εξασφαλιστεί με το χαμηλότερο κόστος το πρόγευμα και το μεσημεριανό γεύμα των παιδιών.

  Να υπογραμμίσουμε ότι το μέτρο αυτό δεν πρέπει με κανέναν τρόπο να αντικριστεί από την οικονομική του σκοπιά. Πιστεύουμε ότι το κόστος που θα επιφέρει στον κρατικό προϋπολογισμό με τους κατάλληλους χειρισμούς δε θα είναι αποτρεπτικό. Πρόκειται για ένα καθαρά κοινωνικό μέτρο, που απευθύνεται κυρίως σε παιδιά αναξιοπαθουσών οικογενειών και που αποτελεί την ελάχιστη υποχρέωση του κράτους απέναντι σε αυτά τα παιδιά, που, χωρίς να φταίνε, έχουν βρεθεί σε αυτή τη δυσμενή κατάσταση, εξαιτίας της οικονομικής κρίσης που ταλανίζει τον τόπο μας”.»
