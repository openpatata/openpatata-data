_id: 23.06.010.05.262_261
_position_on_page: 261
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_262.htm
by:
- mp_id: perdikis-giorgos
date: '2015-12-15'
heading: Ερώτηση με αρ. 23.06.010.05.262, ημερομηνίας 15 Δεκεμβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.262
text: |-
  «Από την απάντηση ημερομηνίας 9 Μαρτίου 2015 του Υπουργού Εξωτερικών κ. Ιωάννη Κασουλίδη στην ερώτηση με αρ. 23.06.010.04.428 της βουλευτού κ. Σκεύης Κούτρα Κουκουμά, αναφορικά με την κύρωση της Διεθνούς Σύμβασης για την Προστασία Όλων των Ατόμων από Εξαναγκαστική Εξαφάνιση, η Βουλή των Αντιπροσώπων πληροφορήθηκε ότι το Υπουργείο Εξωτερικών υπέβαλε πρόταση προς το Υπουργικό Συμβούλιο, ούτως ώστε να προχωρήσει σε κυρωτικό νομοσχέδιο. Την 1η Νοεμβρίου 2013, σύμφωνα με την απάντηση του υπουργού, το Υπουργικό Συμβούλιο με απόφασή του (αρ. 75.713) ενέκρινε την πρόταση και εξουσιοδότησε τον Υπουργό Εξωτερικών να ετοιμάσει σε συνεργασία με το Γενικό Εισαγγελέα κυρωτικό νομοσχέδιο. Στην απάντησή του ο κ. Κασουλίδης αναφέρει ότι μετά από νομοτεχνική εξέταση του κειμένου της σύμβασης προέκυψε ότι οι πρόνοιες του κειμένου είναι πολυσύνθετες και προβλέπουν σημαντικό αριθμό τροποποιήσεων και αλλαγών, τόσο νομοθετικών όσο και θεσμικών, στις οποίες πρέπει να προβεί ένα κράτος, ούτως ώστε να καταστεί συμβαλλόμενο μέρος.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει ολοκληρωθεί η νομοτεχνική επεξεργασία του κειμένου της σύμβασης, πότε αναμένεται να κατατεθεί το νομοσχέδιο κύρωσης της εν λόγω σύμβασης, καθώς και ποιες είναι οι νομοθετικές και θεσμικές τροποποιήσεις που πρέπει να προωθηθούν με την κύρωση της σύμβασης.»
