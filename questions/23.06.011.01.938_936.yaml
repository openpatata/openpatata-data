_id: 23.06.011.01.938_936
_position_on_page: 936
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-06-07'
heading: Ερώτηση με αρ. 23.06.011.01.938, ημερομηνίας 7 Ιουνίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.938
text: |-
  «Έχω διαπιστώσει ότι η οδική σύνδεση της Πάφου με το Τρόοδος διέρχεται μέσα από μία μαγευτική διαδρομή, που διασχίζει την κοιλάδα Διαρίζου και τα κρασοχώρια της Πάφου. Η οδική αυτή αρτηρία χρησιμοποιείται από χιλιάδες αυτοκίνητα και λεωφορεία, γιατί εξυπηρετεί πολλών ειδών μετακινήσεις, ιδιαίτερα την καλοκαιρινή περίοδο. Ένα μικρό τμήμα μόλις 10 χιλιομέτρων της συνολικής διαδρομής, μεταξύ των κοινοτήτων Μανδριών και Αγίου Νικολάου, βρίσκεται σε άθλια κατάσταση. Ο δρόμος είναι στενός, τα ρείθρα είναι γεμάτα άγρια βλάστηση και υπάρχουν δέντρα που εμποδίζουν την ορατότητα. Το οδόστρωμα είναι επίσης σε πολύ κακή κατάβαση, ενώ δεν υπάρχει επαρκής οριζόντια και κάθετη σήμανση. Σημειώνεται ότι η βόρεια πλευρά του δρόμου συνορεύει με το πυκνό δάσος του Τροόδους. Ο κίνδυνος πρόκλησης δασικής πυρκαγιάς λόγω απροσεξίας ή και εμπρησμού είναι μεγάλος, αφού τα χόρτα και τα δέντρα βρίσκονται κυριολεκτικά εντός του οδοστρώματος. Ο στενός και γεμάτος στροφές δρόμος αποτελεί μία εν διαρκεία απειλή για την οδική ασφάλεια, αλλά και για την προστασία των δασών. Είναι προφανές ότι χρειάζεται η άμεση επέμβαση των αρμοδίων για τον καθαρισμό των ρείθρων και για τη δημιουργία ασφαλών συνθηκών οδήγησης, μέχρι την επιβαλλόμενη οδική αναβάθμιση της αρτηρίας.

  Παρακαλώ τους αρμόδιους υπουργούς να ενημερώσουν τη Βουλή των Αντιπροσώπων αν είναι ενημερωμένοι για την κατάσταση της οδικής σύνδεσης Αγίου Νικολάου-Μανδριών στο δρόμο που ενώνει την Πάφο με το Τρόοδος και ποια μέτρα λαμβάνονται σε βραχυπρόθεσμο, μεσοπρόθεσμο και μακροπρόθεσμο σχεδιασμό.»
