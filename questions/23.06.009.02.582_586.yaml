_id: 23.06.009.02.582_586
_position_on_page: 586
_sources:
- http://www2.parliament.cy/parliamentgr/008_02/chronological/008_02_TB.htm
answers:
- http://www2.parliament.cy/parliamentgr/008_03c/23_06_009_02_582.htm
by:
- Περδίκης Γιώργος
date: '2008-07-08'
heading: Ερώτηση με αρ. 23.06.009.02.582, ημερομηνίας 8 Ιουλίου 2008, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.02.582
text: |-
  «Σύμφωνα με πληροφορίες μου, η Ευρωπαϊκή Επιτροπή έχει ενεργοποιήσει το δεύτερο και τελευταίο στάδιο της προδικαστικής διαδικασίας στέλνοντας “αιτιολογημένη γνώμη” για ανεπαρκή μέτρα προστασίας του νερόφιδου “natrix-natrix”. Οι ίδιες πληροφορίες αναφέρουν ότι ο αρμόδιος Επίτροπος, ο κ. Σταύρος Δήμας, έχει υποδείξει προς τις κυπριακές αρχές ότι παρέλειψαν να περιλάβουν το Παραλίμνι στις τοποθεσίες προστασίας (“habitat directive”).

  Σύμφωνα με τα στοιχεία της Επιτροπής, το πράσινο νερόφιδο Παραλιμνίου “natrix-natrix cypriana”, που θεωρείται από τα σπανιότερα είδη στον κόσμο, κινδυνεύει να εκλείψει. Αν και η Επιτροπή αναγνωρίζει ότι οι αρχές της Κυπριακής Δημοκρατίας έλαβαν κάποια μέτρα, τα στοιχεία της Ευρωπαϊκής Ένωσης καταδεικνύουν ότι από το 1960 μέχρι σήμερα ο πληθυσμός του σπάνιου νερόφιδου έχει μειωθεί κατά 90%.

  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων γιατί φθάσαμε στην προαναφερόμενη “αιτιολογημένη γνώμη” της Ευρωπαϊκής Επιτροπής για τις παραλείψεις της κυπριακής κυβέρνησης στην υπόθεση της προστασίας των βιοτόπων της λίμνης Παραλιμνίου και του προστατευόμενου νερόφιδου “natrix-natrix” και ποια μέτρα προτίθεται να λάβει, προκειμένου να προστατευθεί αυτό το σπάνιο είδος της κυπριακής και ευρωπαϊκής ερπετοπανίδας και να αποφύγει η πατρίδα μας την καταδίκη από την Ευρωπαϊκή Ένωση.»
