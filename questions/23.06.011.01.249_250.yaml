_id: 23.06.011.01.249_250
_position_on_page: 250
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_194-249.htm
by:
- mp_id: charalampidou-eirini
date: '2016-10-18'
heading: Ερώτηση με αρ. 23.06.011.01.249, ημερομηνίας 18 Οκτωβρίου 2016, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.011.01.249
text: |-
  «Σε συνέχεια της ερώτησής μας με αρ. 23.06.011.01.194, ημερομηνίας 3 Οκτωβρίου 2016, η οποία αφορούσε τον ξυλοδαρμό δεσμοφύλακα από δύο ισοβίτες και τη μεταφορά του στο Γενικό Νοσοκομείο με κάταγμα στο ζυγωματικό και πρήξιμο στο μάτι, και την ερώτησή μας με αρ. 23.06.010.05.01.031, ημερομηνίας 5 Ιουλίου 2016, με την οποία ζητούσαμε ενημέρωση ως προς τον αριθμό των φυλακισμένων και των δεσμοφυλάκων που μεταφέρθηκαν στις Πρώτες Βοήθειες ή έτυχαν περίθαλψης στα δημόσια νοσηλευτήρια τα τελευταία τρία χρόνια μετά από περιστατικά βίας εντός των Κεντρικών Φυλακών, για τις οποίες δεν έχουμε ακόμα λάβει απάντηση, παρακαλείται ο αρμόδιος υπουργός να μας ενημερώσει ως προς τα επεισόδια που κατ’ επανάληψη συμβαίνουν εις βάρος του προσωπικού των Κεντρικών Φυλακών και συγκεκριμένα των δεσμοφυλάκων.

  Το περασμένο Σάββατο, 15 Οκτωβρίου, σύμφωνα με ενημέρωση που έχουμε, νεαρός κρατούμενος κτύπησε δεσμοφύλακα, το όνομα του οποίου κατέχουμε. Την προηγούμενη Πέμπτη, 13 Οκτωβρίου, το απόγευμα κρατούμενος έσπρωξε άλλη δεσμοφύλακα, εκσφενδονίζοντας τα φαγητά που κρατούσε στο πρόσωπό της. Την Κυριακή 16 Οκτωβρίου η πρωινή βάρδια δεσμοφυλάκων αρνήθηκε να αναλάβει καθήκοντα λόγω αισθήματος ανασφάλειας, μέχρι που μεταπείστηκε και προσήλθε κανονικά στα καθήκοντά της. Μπορείτε να μας εξηγήσετε γιατί συμβαίνουν συνεχώς τέτοια επεισόδια κατά των δεσμοφυλάκων των Κεντρικών Φυλακών και να μας ενημερώσετε για τα μέτρα που λαμβάνετε για την προστασία τους;»
