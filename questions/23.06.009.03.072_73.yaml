_id: 23.06.009.03.072_73
_position_on_page: 73
_sources:
- http://www2.parliament.cy/parliamentgr/008_02/chronological/008_02_TC.htm
answers:
- http://www2.parliament.cy/parliamentgr/008_03c/23_06_009_03_072.htm
by:
- Περδίκης Γιώργος
date: '2008-09-23'
heading: Ερώτηση με αρ. 23.06.009.03.072, ημερομηνίας 23 Σεπτεμβρίου 2008, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.03.072
text: |-
  «Έχω πληροφορηθεί ότι σε αρκετές χώρες της Ευρωπαϊκής Ένωσης, αλλά και σε πολιτείες των ΗΠΑ, την ευθύνη για την εφαρμογή της νομοθεσίας για την ευημερία των ζώων αναλαμβάνει ειδικό αστυνομικό σώμα (animal police). Στην Κύπρο, δυστυχώς, η εφαρμογή της νομοθεσίας για την ευημερία των ζώων έχει ανατεθεί σε κυβερνητική υπηρεσία, τις Κτηνιατρικές Υπηρεσίες, η οποία είναι επιφορτισμένη με πολλά άλλα πολύ σοβαρότερα καθήκοντα που αφορούν την κτηνοτροφία των παραγωγικών ζώων και την ασφάλεια των ζωικών τροφίμων και ζωοτροφών. Τα πρόσφατα γεγονότα (αφθώδης πυρετός, νόσος των πτηνών, αφλατοξίνες, τρομώδης νόσος κ.λπ.) καταδεικνύουν τη σοβαρότητα και την πολυπλοκότητα των θεμάτων με τα οποία είναι επιφορτισμένες οι Κτηνιατρικές Υπηρεσίες.

  Επίσης, ένα μέρος του περί Σκύλων Νόμου, που αφορά τις ευθύνες των ιδιοκτητών σκύλων, ελέγχεται από τους δήμους και τις κοινότητες, όμως έχει αποδειχθεί ότι αυτοί δε διαθέτουν ούτε τα μέσα ούτε τη διάθεση να εφαρμόσουν τη νομοθεσία.

  Η κατάσταση έχει φθάσει στο απροχώρητο και η Κύπρος κινδυνεύει να χαρακτηριστεί ως η κόλαση των ζώων.

  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων αν υπάρχει η σκέψη να προωθηθεί η δημιουργία και στην Κύπρο ειδικής αστυνομικής μονάδας επιφορτισμένης με την εφαρμογή των νομοθεσιών που αφορούν τα κατοικίδια ζώα και την ευημερία των ζώων.»
