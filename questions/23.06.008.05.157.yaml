answers:
- http://www2.parliament.cy/parliamentgr/008_03b/23_06_008_05_157.htm
by:
- Μιχαηλίδης Ντίνος
date: '2005-11-23'
heading: Ερώτηση με αρ. 23.06.008.05.157, ημερομηνίας 23 Νοεμβρίου 2005, του βουλευτή
  εκλογικής περιφέρειας Λεμεσού κ. Ντίνου Μιχαηλίδη
identifier: 23.06.008.05.157
text: |-
  «Σε επίσκεψη που πραγματοποίησε κλιμάκιο του Αγωνιστικού Δημοκρατικού Κινήματος (ΑΔΗΚ) στην προσφυγική κοινότητα του συνοικισμού Κολοσσίου, στις 9 Νοεμβρίου 2005, το κοινοτικό συμβούλιο έθεσε ενώπιόν μας σχετικό υπόμνημα με τα φλέγοντα προβλήματα της κοινότητας που έχουν τεθεί ενώπιον των αρμοδίων κυβερνητικών παραγόντων για επίλυση και τα οποία ακόμα εκκρεμούν. Τα προβλήματα είναι τα εξής:

  1. Κατασκευή αίθουσας πολλαπλής χρήσης στην αυλή του δημοτικού σχολείου και του νηπιαγωγείου της κοινότητας.

  2. Ενίσχυση της κοινότητας από τον κρατικό προϋπολογισμό. Ζητείται βοήθεια μέσω του κρατικού προϋπολογισμού για εξόφληση δανείου που αφορά το μερίδιο των προσφύγων για την κατασκευή του υδατικού έργου της κοινότητας. Η κοινότητα παραπονιέται πως η οικονομική βοήθεια του κράτους δίδεται εξ ολοκλήρου στο κοινοτικό συμβούλιο της ενορίας του Αποστόλου Λουκά (αυτόχθονες).

  3. Διαχωρισμός οικοπέδων για τα νέα ζευγάρια. Εκκρεμούν 300 εγκεκριμένες αιτήσεις νέων ζευγαριών.

  4. Ασφαλτόστρωση του δρόμου που οδηγεί στο κοιμητήριο.

  5. Παραχώρηση τίτλων ιδιοκτησίας στους δικαιούχους πρόσφυγες, για την οποία υπάρχει έντονη απαίτηση ολόκληρου του προσφυγικού κόσμου.

  Σχετικά με τα πιο πάνω προβλήματα, παρακαλείται το αρμόδιο υπουργείο να πληροφορήσει το σώμα κατά πόσο η προώθησή τους βρίσκεται σε εξέλιξη και πότε αναμένεται να επιλυθούν.»
