answers:
- http://www2.parliament.cy/parliamentgr/008-3f/23_06_010_02.507.htm
by:
- Φακοντής Αντρέας
date: '2013-03-19'
heading: Ερώτηση με αρ. 23.06.010.02.507, ημερομηνίας 19 Μαρτίου 2013, του βουλευτή
  εκλογικής περιφέρειας Πάφου κ. Αντρέα Φακοντή
identifier: 23.06.010.02.507
text: |-
  «Σε συνέχεια της πρόσφατης επίσκεψής μου στην κοινότητα Χλώρακα της επαρχίας Πάφου μού τέθηκε το αίτημα για επίσπευση της κατασκευής/βελτίωσης του παραλιακού δρόμου της κοινότητας, ο οποίος αποτελεί τμήμα του δρόμου αεροδρομίου Πάφου-μαρίνας (περιοχή Ποτίμων).

  Παρακαλείται ο αρμόδιος υπουργός όπως ενημερώσει τη Βουλή των Αντιπροσώπων για τα ακόλουθα:

  α. Κατά πόσο έχει εγκριθεί το ρυθμιστικό σχέδιο του παραλιακού δρόμου Χλώρακα και, αν όχι, ποια τα χρονοδιαγράμματα που τίθενται για την έγκρισή του.

  β. Σε περίπτωση έγκρισης του ρυθμιστικού σχεδίου, κατά πόσο είναι εφικτό το τμήμα του δρόμου που αφορά στην κοινότητα Χλώρακα να αποδεσμευτεί από τον ευρύτερο σχεδιασμό του δρόμου αεροδρομίου Πάφου-μαρίνας, ώστε να μπορέσει το κοινοτικό συμβούλιο Χλώρακα να προχωρήσει στην ανάθεση της ετοιμασίας των κατασκευαστικών σχεδίων του τμήματος αυτού σε ιδιώτη μελετητή με σκοπό την επίσπευση των διαδικασιών.

  γ. Κατά πόσο υπάρχει η δυνατότητα προώθησης των κατασκευαστικών σχεδίων του τμήματος του παραλιακού δρόμου ο οποίος εμπίπτει στα όρια της κοινότητας Χλώρακα από κονδύλια του κοινοτικού συμβουλίου και καταβολής της συνεισφοράς του κράτους σε μεταγενέστερο στάδιο.»
