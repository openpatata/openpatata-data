answers:
- http://www2.parliament.cy/parliamentgr/008_03b/23_06_008_04_948.htm
by:
- Περδίκης Γιώργος
date: '2005-07-13'
heading: Ερώτηση με αρ. 23.06.008.04.948, ημερομηνίας 13 Ιουλίου 2005, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.008.04.948
text: |-
  «Έχω διαπιστώσει ότι κυκλοφορούν συνεχώς, ακόμα και στη Βουλή των Αντιπροσώπων, έντυπα της Ευρωπαϊκής Ένωσης στα οποία εντοπίζονται σημαντικά μεταφραστικά λάθη. Ένα τελευταίο τέτοιο έντυπο είναι η έκδοση του Γραφείου Τύπου και Πληροφοριών “Το Σύνταγμα της Ευρώπης-Παρουσίαση στον πολίτη” (στην αγγλική “A Constitution for Europe”), στο οποίο, στη σελίδα 8, μεταφράζεται λανθασμένα ο όρος “undistorted”, αναφορικά με το χαρακτήρα του ελεύθερου ανταγωνισμού, ως “υπόκειται σε στρεβλώσεις”. Όπως μεταφράζεται στο κείμενο, αλλάζει εντελώς η πολιτική σημασία και θέση. Σημειώνεται ότι το έντυπο αυτό τυπώθηκε σε χιλιάδες αντίγραφα και διανεμήθηκε από το Γραφείο Τύπου και Πληροφοριών.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων αν προβληματίζεται για τα συχνά μεταφραστικά λάθη και για τις επιπτώσεις που έχουν στην πλήρη και αξιόπιστη ενημέρωση των πολιτών, ποια μέτρα λαμβάνονται για αντιμετώπιση της κατάστασης και αν προτίθεται να θέσει το θέμα, προφανώς σε συνεργασία με την Ελλάδα, στην Ευρωπαϊκή Ένωση.»
