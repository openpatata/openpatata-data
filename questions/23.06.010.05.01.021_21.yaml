_id: 23.06.010.05.01.021_21
_position_on_page: 21
_sources:
- http://www2.parliament.cy/parliamentgr/008_02/chronological/008_02_IES.htm
answers: []
by:
- mp_id: theopemptou-charalampos
date: '2016-06-29'
heading: Ερώτηση με αρ. 23.06.010.05.01.021, ημερομηνίας 29 Ιουνίου 2016, του βουλευτή
  εκλογικής περιφέρειας Λευκωσίας κ. Χαράλαμπου Θεοπέμπτου
identifier: 23.06.010.05.01.021
text: |-
  «Ο τομέας της παροχής επενδυτικών και παρεπόμενων υπηρεσιών, καθώς και η άσκηση επενδυτικών δραστηριοτήτων σε επαγγελματική βάση στην Κύπρο αναπτύχθηκαν έντονα τα τελευταία χρόνια με την αδειοδότηση εταιρειών παροχής επενδυτικών υπηρεσιών (ΕΠΕΥ), που προσφέρουν ανάμεσα σε άλλα υπηρεσίες συναλλαγών σε ξένο συνάλλαγμα και άλλα χρηματιστηριακά παράγωγα μέσω του διαδικτύου. Διαφαίνεται πως ο τομέας αυτός είναι από τους πλέον προσοδοφόρους για τη χώρα μας, συμβάλλοντας θετικά στην αντιμετώπιση της κρίσης, αφού δημιουργεί νέες θέσεις εργασίας, αλλά και υποστηρίζει την άμεση αναζωογόνηση του τραπεζικού συστήματος. Η αυξανόμενη αδειοδότηση των ΕΠΕΥ, η διεθνής τους παρουσία, η πολυπλοκότητα της τεχνολογίας που χρησιμοποιούν, αλλά και ο μεγάλος αριθμός και η σύνθεση των πελατών τους, οι οποίοι διενεργούν τεράστιους όγκους συναλλαγών, έχουν δημιουργήσει σοβαρά προβλήματα στην αποτελεσματική εποπτεία και έλεγχό τους. Τα προβλήματα διαφάνηκαν έντονα μετά την άρση του κατώτατου ορίου συναλλαγών στο ελβετικό φράγκο, που είχε ως αποτέλεσμα να δημιουργηθούν σοβαρά προβλήματα κεφαλαιακής επάρκειας σε πολλές ΕΠΕΥ του τομέα, οι οποίες έμειναν εκτεθειμένες έναντι των πελατών τους, με επακόλουθο την κατάθεση χιλιάδων καταγγελιών και παραπόνων στις κυπριακές αρχές αναδεικνύοντας εκ νέου την αδυναμία εσωτερικού αποτελεσματικού ελέγχου. Στην περίπτωση μάλιστα της IronFX υπάρχει πληθώρα αναρτήσεων στο διαδίκτυο διεθνώς από πελάτες που θεωρούν ότι ξεγελάστηκαν, καθώς η εταιρεία κατακρατεί τα λεφτά τους και τα χρησιμοποιεί, για να καλύψει τις κεφαλαιακές της ανάγκες.

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων αν προτίθεται να προχωρήσει με την περαιτέρω στελέχωση των εποπτικών αρχών με άτομα που κατέχουν εξειδικευμένες τεχνοκρατικές γνώσεις και προσόντα, ούτως ώστε η εποπτεία και ο έλεγχος να μην αναλώνονται στο τυπικό μέρος, αλλά να είναι ουσιαστικοί και εις βάθος, για να εντοπίζονται και να αντιμετωπίζονται έγκαιρα τα προβλήματα. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων κατά πόσο τα στελέχη των εποπτικών αρχών τυγχάνουν συνεχούς επιμόρφωσης και εκπαίδευσης υπό το φως των εξειδικευμένων και τεχνολογικά ανεπτυγμένων διαδικασιών που υιοθετούν οι ΕΠΕΥ, με σκοπό τη διαφύλαξη και παραμονή των ΕΠΕΥ στην Κύπρο.»
