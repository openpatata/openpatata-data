answers:
- http://www2.parliament.cy/parliamentgr/008_03b/23_06_008_05_222.htm
by:
- Παπαπολυβίου Ανδρέας
date: '2006-02-01'
heading: Ερώτηση με αρ. 23.06.008.05.222, ημερομηνίας 1ης Φεβρουαρίου 2006, του βουλευτή
  εκλογικής περιφέρειας Λευκωσίας κ. Ανδρέα Παπαπολυβίου
identifier: 23.06.008.05.222
text: |-
  « Το Μέτρο 1.2 του Σχεδίου Αγροτικής Ανάπτυξης 2004-2006 τιτλοφορείται “Ενθάρρυνση της Βελτίωσης και Ανάπτυξης της Μεταποίησης και Εμπορίας Γεωργικών Προϊόντων”. Η σημείωση 8.1 αυτού προνοεί ότι στον επιλέξιμο κλάδο ζωοτροφών όσοι παραγωγοί πάρουν την επιδότηση του 25% έως 40%, για να εναρμονιστούν με την σχετική Οδηγία της Ευρωπαϊκής Ένωσης (ΕΕ), με τον “εκσυγχρονισμό ή συγχώνευση και μετεγκατάσταση μονάδων παραγωγής ζωοτροφών, περιλαμβανομένων και αποθηκευτικών χώρων ζωοτροφών και εργαστηρίων ελέγχου ποιότητας και προτύπων”, θα είναι υποχρεωμένοι να εισάγουν τις πρώτες ύλες για την παραγωγή ζωοτροφών από χώρες της ΕΕ, ενώ μόνο ένα ποσοστό μέχρι 10% θα μπορεί να προέρχεται από τρίτες χώρες.

  Από ό,τι έχω πληροφορηθεί, η ΕΕ επιτρέπει εισαγωγές από τρίτες χώρες υπό μορφή ποσοστώσεων, παραδείγματος χάριν για κτηνοτροφικό σίτο, κριθάρι και καλαμπόκι, και αυτό αποδεικνύει ότι δεν είναι αυτάρκης στην παραγωγή σιτηρών. Η Κύπρος, η οποία συμμετέχει σε αυτές τις ποσοστώσεις, από ό,τι έχω πληροφορηθεί, είναι και αυτή αναγκασμένη να εισάγει το 90% των πρώτων υλών για την παραγωγή των ζωοτροφών της.

  Επιπλέον, στην περίπτωση του σογιαλεύρου πληροφορούμαι ότι, πρώτον, καλύπτει το 20% έως 30% των αναγκών για την παραγωγή των ζωοτροφών και, δεύτερον, ότι δεν μπορεί να αντικατασταθεί, ενώ η ΕΕ δεν είναι αυτάρκης και εισάγει πέραν του 90% των αναγκών της από τη Λατινική Αμερική και τις ΗΠΑ.

  Με βάση τα πιο πάνω, οδηγούμαι στο συμπέρασμα ότι τα αρμόδια υπουργεία δεν έχουν μελετήσει σε βάθος την κυπριακή και ευρωπαϊκή πραγματικότητα, όσον αφορά τους περιορισμούς που τίθενται για τους επιδοτούμενους παραγωγούς ζωοτροφών, αφού με τον περιορισμό του 10% για τις εισαγωγές από τρίτες χώρες αποκλείονται όλοι οι Κύπριοι παραγωγοί από την επιδότηση.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων κατά πόσο έχει κάνει ή πρόκειται να κάνει ενέργειες για τη διαφοροποίηση του πιο πάνω περιορισμού προς τους Κύπριους παραγωγούς.»
