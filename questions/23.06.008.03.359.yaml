answers:
- http://www2.parliament.cy/parliamentgr/008_03/23_06_008_03_359.htm
by:
- Παπαδοπούλου Αντιγόνη
date: '2004-01-19'
heading: Ερώτηση με αρ. 23.06.008.03.359, ημερομηνίας 19 Ιανουαρίου 2004, της βουλευτού
  εκλογικής περιφέρειας Λευκωσίας κ. Αντιγόνης Παπαδοπούλου
identifier: 23.06.008.03.359
text: |-
  «Αναφέρομαι σε επώνυμη καταγγελία συνάδελφου βουλευτή στα πλαίσια συζήτησης, που έγινε στις 16 Ιανουαρίου 2004, για το θέμα “Η καθυστέρηση στην κατασκευή και λειτουργία του σταθμού βιολογικής επεξεργασίας των λυμάτων του Κεντρικού Σφαγείου Κοφίνου και τα περιβαλλοντικά προβλήματα που προκαλεί η λειτουργία του εργοστασίου ζωοτροφών” στην Κοινοβουλευτική Επιτροπή Περιβάλλοντος. Αναφέρθηκε συγκεκριμένα ότι η ποιότητα του νερού βυτιοφόρων, από πηγές γειτνιάζουσες με το Κεντρικό Σφαγείο Κοφίνου και το εργοστάσιο επεξεργασίας κρεατάλευρων Κομήτη είναι προβληματική. Πέρα από τις γενικόλογες αναφορές για την ποιότητα των νερών των βυτιοφόρων, για την οποία γίνεται αρκετή δημόσια συζήτηση κατά καιρούς, παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τα ακόλουθα:

  1. Όντως υπάρχουν στην περιοχή των χωριών Αλαμιννό, Μενεού, Αναφωτίας κ.ά. υπόγειες πηγές προμήθειας νερού που τυγχάνουν εκμετάλλευσης προς πώληση με τη χρήση βυτιοφόρων;

  2. Τηρούνται συστηματικοί υγειονομικοί έλεγχοι στις πηγές αυτές και στο νερό των βυτιοφόρων και, αν τηρούνται, ποια στοιχεία υπάρχουν; Παρακαλούμε όπως δοθούν στοιχεία με υποδείξεις/εισηγήσεις που έγιναν σε περιπτώσεις παρεκκλίσεων από τις ποιοτικές μικροβιολογικές και χημικές προδιαγραφές και οι διορθωτικές ενέργειες που έγιναν.

  Υπάρχουν ενδείξεις ή μελέτες που καταδεικνύουν επηρεασμό των επιφανειακών και υπόγειων υδάτων από τα απόβλητα (στερεά και υγρά) των πιο πάνω εργοστασίων κατά τα τελευταία χρόνια;»
