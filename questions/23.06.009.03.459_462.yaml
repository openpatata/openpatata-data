_id: 23.06.009.03.459_462
_position_on_page: 462
_sources:
- http://www2.parliament.cy/parliamentgr/008_02/chronological/008_02_TC.htm
answers:
- http://www2.parliament.cy/parliamentgr/008_03d/23_06_009_03_459.htm
by:
- mp_id: tornaritis-nikos
date: '2009-03-26'
heading: Ερώτηση με αρ. 23.06.009.03.459, ημερομηνίας 26 Μαρτίου 2009, του βουλευτή
  εκλογικής περιφέρειας Λευκωσίας κ. Νίκου Τορναρίτη
identifier: 23.06.009.03.459
text: |-
  «Παρακαλείται ο αρμόδιος υπουργός να ενημερώσει τη Βουλή των Αντιπροσώπων ποια είναι η πολιτική του υπουργείου του για τις φοιτητικές χορηγίες στις περιπτώσεις εκείνες που το ΣΕΚΑΠ, αφού αξιολογήσει ένα πρόγραμμα σπουδών τριτοβάθμιας εκπαίδευσης που προσφέρεται από κυπριακά εκπαιδευτικά ιδρύματα, αποφασίζει ότι για την ισοτιμία και αντιστοιχία με πτυχίο πανεπιστημιακού επιπέδου απαιτείται η επιτυχής παρακολούθηση πρόσθετων συμπληρωματικών μαθημάτων σε άλλο ανώτατο εκπαιδευτικό ίδρυμα.

  Η ειδική φοιτητική χορηγία σ’ αυτή την περίπτωση επεκτείνεται για τα συμπληρωματικά μαθήματα που θα παρακολουθήσει ο φοιτητής σε άλλο εκπαιδευτικό ίδρυμα ή τερματίζεται με τη συμπλήρωση της κανονικής διάρκειας του προγράμματος σπουδών στο αρχικό εκπαιδευτικό ίδρυμα, ασχέτως εάν ο προσφερόμενος τίτλος σπουδών δεν αναγνωρίζεται ως πτυχίο πανεπιστημιακού επιπέδου;

  Η δική μας εκτίμηση είναι ότι ο Κύπριος πολίτης, φοιτητής και γονιός, απαιτεί από την κυπριακή πολιτεία να τον προστατεύσει, έτσι που με τη συμπλήρωση των σπουδών του να μπορεί να εγγράφεται στους καταλόγους διορισίμων της Επιτροπής Εκπαιδευτικής Υπηρεσίας και να δικαιούται να διεκδικεί θέση πτυχιούχου στη Δημόσια Υπηρεσία με τον τίτλο σπουδών που απέκτησε. Επομένως, είναι λογικό εμείς να θεωρούμε πως οι σπουδές του φοιτητή συμπληρώνονται με την επιτυχή παρακολούθηση των συμπληρωματικών μαθημάτων που υπέδειξε το ΣΕΚΑΠ, έτσι που στη συνέχεια, όταν ο πολίτης υποβάλει το πτυχίο που απέκτησε στο ΚΥΣΑΤΣ για αξιολόγηση, να μην έχει κανένα πρόβλημα.»
