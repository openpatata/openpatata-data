_position_on_page: 556
_sources:
- http://www2.parliament.cy/parliamentgr/008_02/chronological/008_02_HC.htm
answers:
- http://www2.parliament.cy/parliamentgr/008_03/23_06_008_03_556.htm
by:
- Μαύρου Ελένη
date: '2004-04-30'
heading: Ερώτηση με αρ. 23.06.008.03.556, ημερομηνίας 30 Απριλίου 2004, της βουλευτού
  εκλογικής περιφέρειας Λευκωσίας κ. Ελένης Μαύρου
identifier: 23.06.008.03.556
text: |-
  «Ερευνώντας καταγγελίες ασθενών ότι αίτημά τους για εγχείρηση στο εξωτερικό έχει απορριφθεί, πληροφορηθήκαμε ότι η απόφαση πάρθηκε χωρίς να εξεταστούν προηγουμένως από τον αρμόδιο γιατρό.

  Σε περιπτώσεις εγχειρήσεων ωτοσκλήρυνσης μας έχει επίσης καταγγελθεί ότι, όταν οι ασθενείς προθυμοποιούνται να αναλάβουν τα έξοδα τέτοιων εγχειρήσεων, η εξυπηρέτησή τους από το αρμόδιο τμήμα και η διευθέτηση της εγχείρησης είναι άμεση, ενώ δεν παρατηρείται το ίδιο στην περίπτωση που ο ασθενής θα μεταβεί στο εξωτερικό με έξοδα του κράτους.

  Καλείται το αρμόδιο υπουργείο να ενημερώσει τη Βουλή των Αντιπροσώπων για τα ακόλουθα:

  1. Ποια είναι η διαδικασία για έγκριση και παραπομπή ασθενών με ωτοσκλήρυνση στο εξωτερικό, πόσες τέτοιες περιπτώσεις έχουν παραπεμφθεί τα τελευταία χρόνια και πόσος χρόνος απαιτείται από την υποβολή της αίτησης μέχρι την εγχείρηση;

  2. Πώς διασφαλίζεται το αδιάβλητο και η αντικειμενικότητα σε διευθετήσεις που γίνονται με ιατρικά κέντρα του εξωτερικού;

  3. Πώς διασφαλίζεται το δικαίωμα του ασθενούς σε άμεση ιατρική περίθαλψη;»
