_position_on_page: 124
_sources:
- http://www2.parliament.cy/parliamentgr/008_02/chronological/008_02_ID_1.htm
answers:
- http://www2.parliament.cy/parliamentgr/008_3g/23_06_010_04_123.htm
by:
- Χαραλαμπίδου Ειρήνη
date: '2014-09-15'
heading: Ερώτηση με αρ. 23.06.010.04.123, ημερομηνίας 15 Σεπτεμβρίου 2014, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.04.123
text: |-
  «Σύμφωνα με τη μέχρι τώρα πρακτική, ξένοι φοιτητές που ήθελαν να εγγραφούν σε πανεπιστήμια και σχολές της Κύπρου είχαν περιθώριο, φέτος μέχρι τις 12 Αυγούστου, να προσκομίσουν στις πρεσβείες ή τα προξενεία της Κυπριακής Δημοκρατίας τα απαιτούμενα έντυπα, προκειμένου να τους παραχωρηθεί άδεια εισόδου στην Κυπριακή Δημοκρατία.

  Αιφνιδίως και κατά έναν περίεργο τρόπο, το Υπουργείο Παιδείας και Πολιτισμού στις 12 Αυγούστου 2014, την ημέρα που έληγε η προθεσμία για υποβολή αιτήματος για θεώρηση βίζας, απέστειλε κατεπείγουσα επιστολή με την οποία αλλάζει τα κριτήρια εισδοχής. Ένα από τα νέα κριτήρια είναι όπως οι εν λόγω φοιτητές κατέχουν απολυτήριο με γενικό βαθμό 50/100 (τα τελευταία οκτώ χρόνια ήταν 40/100). Παρά την ορθότητα του κριτηρίου, κατά την προσωπική μου άποψη, ο αιφνίδιος τρόπος με τον οποίο επεβλήθη την τελευταία στιγμή προκαλεί σοβαρές επιπλοκές και καταδεικνύει έλλειψη προγραμματισμού από πλευράς του υπουργείου.

  Παρακαλείται ο αρμόδιος υπουργός να απαντήσει στα ακόλουθα:

  1. Είναι δυνατόν ουσιώδεις αλλαγές που επηρεάζουν μεγάλο αριθμό ξένων φοιτητών, οι οποίοι συνεισφέρουν και στην οικονομία του τόπου επιλέγοντας να φοιτήσουν στην Κύπρο, να γίνονται, να ανακοινώνονται και να μπαίνουν σε ισχύ τελευταία στιγμή προκαλώντας σοβαρότατη αναστάτωση στον προγραμματισμό των εμπλεκομένων εντός και εκτός Κύπρου; Ποιος ευθύνεται; Τι διορθωτικά μέτρα θα λάβετε;

  2. Δε θα μπορούσε το υφιστάμενο μέτρο να ισχύσει μετά από μια μεταβατική περίοδο, ούτως ώστε να υπάρξει ομαλή μετάβαση στην εφαρμογή των νέων κριτηρίων τόσο από πλευράς ξένων φοιτητών όσο και από πλευράς επηρεαζόμενων εκπαιδευτικών ιδρυμάτων;

  3. Κατέχετε στοιχεία ως προς τον αριθμό των φοιτητών που θα ακυρώσουν ένεκα των όρων που εφαρμόστηκαν την τελευταία στιγμή και ποιες οι οικονομικές συνέπειες για την Κυπριακή Δημοκρατία; Έγινε οποιαδήποτε μελέτη;

  4. Έχετε λάβει υπόψιν πιθανές συνέπειες σε νομικό επίπεδο αν κάποιοι κινηθούν εναντίον της Κυπριακής Δημοκρατίας μέσω της δικαστικής οδού;»
