answers:
- http://www2.parliament.cy/parliamentgr/008-3f/23_06_010_02.434.htm
by:
- Περδίκης Γιώργος
date: '2013-02-06'
heading: Ερώτηση με αρ. 23.06.010.02.434, ημερομηνίας 6 Φεβρουαρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.434
text: |-
  «Στην έκθεση του Γραφείου Επιτρόπου Διοικήσεως για το παράπονο με αρ. Α/Π 1411/2012, αναφορικά με τη λειτουργία δύο εργοστασίων στην οικιστική περιοχή της κοινότητας Πέρα Χωρίου Νήσου, αναφέρονται τα εξής: “Στις 17 Ιουνίου 2008 έγιναν από το Τμήμα Επιθεώρησης Εργασίας ενδεικτικές μετρήσεις και φάνηκε ότι ο μέσος όρος συγκέντρωσης εκπεμπόμενων πτητικών οργανικών ενώσεων ήταν 346 mg C/m3, ενώ το επιτρεπόμενο όριο εκπομπής είναι 150 mg C/m3. Σύμφωνα με το γενικό διευθυντή του Υπουργείου Εργασίας και Κοινωνικών Ασφαλίσεων, επειδή οι μετρήσεις ήταν προκαταρκτικές, δε λήφθηκαν δικαστικά μέτρα κατά της εταιρείας για την υπέρβαση του ορίου εκπεμπόμενων ρύπων. Όμως το Τμήμα Επιθεώρησης Εργασίας ζήτησε από την εταιρεία την κατασκευή δειγματοληπτικών θυρίδων και εξέδρας πρόσβασης σε αυτές, για να καταστεί δυνατή η διεξαγωγή κανονικών μετρήσεων. Η άδεια εκπομπής αέριων αποβλήτων ανανεώθηκε από την 1η Μαρτίου 2012 και έχει ισχύ από τότε και για τα επόμενα τέσσερα χρόνια. Ωστόσο, η εταιρεία δεν έχει ακόμα συμμορφωθεί με την πιο πάνω υπόδειξη του Τμήματος Επιθεώρησης Εργασίας και, όπως ανέφερε ο γενικός διευθυντής του υπουργείου στο δικηγόρο των παραπονουμένων, το τμήμα προωθεί τη λήψη δικαστικών μέτρων εναντίον της εταιρείας, ενώ δεν έγιναν μέχρι και το τέλος Οκτωβρίου 2012 μετρήσεις των εκπεμπόμενων ρύπων από το εργοστάσιο.”

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα ακόλουθα:

  1. Ποιες είναι οι πτητικές ενώσεις που ανιχνεύθηκαν στις εκπομπές των ρύπων;

  2. Γιατί εκδόθηκε άδεια εκπομπής αέριων αποβλήτων την 1η Μαρτίου 2012, αφού το εργοστάσιο δε συμμορφώθηκε με τις υποδείξεις του Τμήματος Επιθεώρησης Εργασίας για κατασκευή δειγματοληπτικών θυρίδων και εξέδρας πρόσβασης;»
