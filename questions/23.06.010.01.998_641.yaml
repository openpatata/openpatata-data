_id: 23.06.010.01.998_641
_position_on_page: 641
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.998.htm
by:
- mp_id: perdikis-giorgos
date: '2012-06-21'
heading: Ερώτηση με αρ. 23.06.010.01.998, ημερομηνίας 21ης Ιουνίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.01.998
text: |-
  «Έχω πληροφορηθεί από επιστολή της Γενικής Ελεγκτού προς τα μέλη της Κοινοβουλευτικής Επιτροπής Παρακολουθήσεως Σχεδίων Αναπτύξεως και Ελέγχου Δημόσιων Δαπανών ότι εξακολουθεί να υφίσταται αδυναμία ως προς το θέμα του προϋπολογισμού της Ελεγκτικής Υπηρεσίας, ο οποίος δεν υποβάλλεται απευθείας στη Βουλή των Αντιπροσώπων, όπως σε όλες τις ανεπτυγμένες χώρες. Η αδυναμία αυτή, όπως αναφέρει στην επιστολή της η Γενική Ελεγκτής, υποδείχθηκε από την Ευρωπαϊκή Ένωση. Συγκεκριμένα, στο στάδιο διαπραγματεύσεων τονιζόταν η ανάγκη ενίσχυσης της οικονομικής ανεξαρτησίας του Γενικού Ελεγκτή με την υποβολή του προϋπολογισμού της Ελεγκτικής Υπηρεσίας απευθείας στη Βουλή των Αντιπροσώπων, ώστε να αποκλειστεί το ενδεχόμενο να γίνονται περικοπές από την εκτελεστική εξουσία που θα επηρέαζαν την απρόσκοπτη λειτουργία του θεσμού.



  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να προωθήσει σύντομα τις αναγκαίες νομικές ρυθμίσεις για οριστική διευθέτηση του πιο πάνω θέματος.»
