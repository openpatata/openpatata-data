_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.734.htm
by:
- Περδίκης Γιώργος
date: '2013-07-02'
heading: Ερώτηση με αρ. 23.06.010.02.734, ημερομηνίας 2 Ιουλίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.734
text: |-
  «Έχω πληροφορηθεί ότι κτίρια στη Λεμεσό κτίστηκαν με ακατάλληλα τούβλα, που προέρχονταν από τις κατεχόμενες περιοχές. Σύμφωνα με τις πληροφορίες μου, διενεργήθηκαν έλεγχοι από τις αρμόδιες υπηρεσίες του κράτους και, μετά την πάροδο πέντε μηνών και αφού προηγουμένως ο εργολάβος είχε χρησιμοποιήσει το συγκεκριμένο προϊόν σε τρεις οικοδομές, διαπιστώθηκε ότι το προϊόν δεν πληρούσε τις πρόνοιες της νομοθεσίας. Το Υπουργείο Εσωτερικών στη συνέχεια ζήτησε την αντικατάσταση των ακατάλληλων τούβλων τα οποία χρησιμοποιήθηκαν για την ανέγερση των οικοδομών.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τους λόγους για τους οποίους οι αρμόδιες υπηρεσίες καθυστέρησαν τόσο πολύ να ενημερώσουν τον εργολάβο για την ακαταλληλότητα των τούβλων που χρησιμοποιούσε, με αποτέλεσμα ο εργολάβος να υποστεί τεράστια οικονομική ζημιά. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων κατά πόσο υπάρχουν και άλλοι εργολάβοι στις ελεύθερες περιοχές που προμηθεύτηκαν τα τούβλα αυτού του συγκεκριμένου τύπου και αν έχουν γίνει οι απαραίτητες ενέργειες για αντικατάστασή τους και για πιο αποτελεσματικούς ελέγχους της ποιότητας των τούβλων που προέρχονται από τα κατεχόμενα. Έχει ενημερωθεί η Ευρωπαϊκή Ένωση για τα περιστατικά αυτά; Ποια είναι τα μέτρα που λαμβάνονται, ώστε οι καταναλωτές να είναι ενήμεροι για τα προβλήματα ποιότητας που υπάρχουν με τα τούβλα που προέρχονται από τα κατεχόμενα;»
