answers: []
by:
- Περδίκης Γιώργος
date: '2015-07-24'
heading: Ερώτηση με αρ. 23.06.010.05.020, ημερομηνίας 24 Ιουλίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.020
text: |-
  «Έχω πληροφορηθεί ότι η Τουρκία δεν έχει εκπληρώσει τις περισσότερες από τις συστάσεις του Διεθνούς Οργανισμού Ατομικής Ενέργειας (International Atomic Energy Agency) όπως αυτές αναφέρονται στην έκθεση του οργανισμού για την κατασκευή του πυρηνικού εργοστασίου στο ’κκιουγιου. Στην έκθεση αναφέρεται μεταξύ άλλων ότι η Τουρκία πρέπει να αναπτύξει ένα μακροπρόθεσμο σχέδιο για τις δραστηριότητες και τις εγκαταστάσεις που απαιτούνται για τη διαχείριση των ραδιενεργών αποβλήτων, ενώ τονίζεται ότι δεν υπήρξε επαρκής ενημέρωση του κοινού, αλλά ούτε έχουν ληφθεί επαρκή μέτρα σε περίπτωση ατυχήματος.

  Θεωρώ ότι η Κυπριακή Δημοκρατία, ως άμεσα επηρεαζόμενη χώρα, οφείλει να ζητήσει να ενημερωθεί για την εν λόγω έκθεση του Διεθνούς Οργανισμού Ατομικής Ενέργειας και να προβεί στα απαραίτητα διαβήματα προς την Ευρωπαϊκή Επιτροπή, για να αποτρέψει την κατασκευή του πυρηνικού εργοστασίου και, στην περίπτωση που η κατασκευή δεν αποτραπεί, να προβεί σε διαβήματα για τη λήψη των απαραίτητων τουλάχιστον μέτρων σε ζητήματα ασφάλειας.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν είναι ενήμερος για την εν λόγω έκθεση του Διεθνούς Οργανισμού Ατομικής Ενέργειας και ποια είναι τα διαβήματα στα οποία έχει προβεί για την αποτροπή της κατασκευής του πυρηνικού εργοστασίου, καθώς και σε ποιες ενέργειες έχει προβεί για λήψη των απαραίτητων μέτρων σε ζητήματα ασφάλειας.»
