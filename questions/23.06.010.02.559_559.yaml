_id: 23.06.010.02.559_559
_position_on_page: 559
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.559.htm
by:
- mp_id: perdikis-giorgos
date: '2013-05-09'
heading: Ερώτηση με αρ. 23.06.010.02.559, ημερομηνίας 9 Μαΐου 2013, του βουλευτή εκλογικής
  περιφέρειας Λευκωσίας κ. Γιώργου Περδίκη
identifier: 23.06.010.02.559
text: |-
  «Σύμφωνα με ενημερωτικό σημείωμα της Ευρωπαϊκής Επιτροπής, ημερομηνίας 25 Απριλίου 2013, η Ευρωπαϊκή Επιτροπή καλεί την Κύπρο να συνεκτιμήσει τις περιόδους εργασίας των Κυπρίων εκπαιδευτικών που έχουν εργαστεί στην Ελλάδα. Η Ευρωπαϊκή Επιτροπή ζήτησε από την Κύπρο να λάβει υπόψη της τις περιόδους εργασίας που έχουν συμπληρώσει οι Κύπριοι εκπαιδευτικοί στην Ελλάδα για τη θεμελίωση και τον υπολογισμό των συνταξιοδοτικών τους δικαιωμάτων στην Κύπρο. Σύμφωνα με πληροφορίες μου, η Κύπρος έχει στη διάθεσή της προθεσμία δύο μηνών, για να ενημερώσει την Επιτροπή για τα μέτρα που θα λάβει για την πλήρη εφαρμογή των κανονισμών της Ευρωπαϊκής Επιτροπής. Σε αντίθετη περίπτωση, η Επιτροπή μπορεί να προσφύγει στο Δικαστήριο της Ευρωπαϊκής Ένωσης.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να λάβει, προκειμένου να συμμορφωθεί με τις υποδείξεις της Ευρωπαϊκής Επιτροπής.»
