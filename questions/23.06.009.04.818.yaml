_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_818.htm
by:
- Περδίκης Γιώργος
date: '2010-02-04'
heading: Ερώτηση με αρ. 23.06.009.04.818, ημερομηνίας 4 Φεβρουαρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.818
text: |-
  «Στην απάντηση ημερομηνίας 7 Ιανουαρίου 2010 του Υπουργού Οικονομικών στην ερώτησή μου ημερομηνίας 12 Νοεμβρίου 2009 (αρ. 23.06.009.04.509) αναφέρεται ότι η κυβέρνηση αποφάσισε να μην αξιοποιήσει τη δυνατότητα που της δίνεται από την Οδηγία 2003/96/ΕΚ, σύμφωνα με την οποία επιτρέπεται ο μηδενικός συντελεστής ειδικού φόρου κατανάλωσης για το φωτιστικό πετρέλαιο. Αντίθετα, στην Κύπρο ισχύει ως συντελεστής ειδικού φόρου κατανάλωσης για το φωτιστικό πετρέλαιο το ποσό των €21 ανά 1 000 λίτρα. Υπενθυμίζω ότι το φωτιστικό πετρέλαιο χρησιμοποιείται όχι μόνο σε κεντρικές θερμάνσεις ως πετρέλαιο θέρμανσης, αλλά και σε μικρές θερμάστρες κυρίως από ηλικιωμένα άτομα και φτωχές οικογένειες. Υπενθυμίζεται ακόμα ότι κατά την καύση φωτιστικού πετρελαίου δεν παράγονται καυσαέρια, άρα δε συμβάλλει στην επιδείνωση της ατμοσφαιρικής ρύπανσης σε τοπικό επίπεδο. Η αρχική τιμή αγοράς είναι πιο ψηλή από το πετρέλαιο εσωτερικής καύσης και μείωση του συντελεστή του ειδικού φόρου κατανάλωσης θα έκανε το προϊόν αυτό πιο προσβάσιμο στις δυσπραγούσες και φτωχές ομάδες του πληθυσμού τουλάχιστο τη χειμερινή περίοδο.

  Σημειώνεται ότι με την ίδια λογική μειώνεται ο φόρος ειδικής κατανάλωσης για το πετρέλαιο εσωτερικής καύσης από €193 ανά 1 000 λίτρα σε €21 ανά 1 000 λίτρα τη χειμερινή περίοδο, χωρίς διάκριση σε πετρέλαιο θέρμανσης ή πετρέλαιο για χρήση στις βιομηχανίες. ’ρα, η δικαιολογία ότι τάχα μείωση του φόρου ειδικής κατανάλωσης για το φωτιστικό πετρέλαιο κατά τη χειμερινή περίοδο σε €0 ανά 1 000 λίτρα θα ευνοούσε τις βιομηχανίες που χρησιμοποιούν αυτό το καύσιμο κρίνεται ως ανεπαρκής.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν υπάρχουν στοιχεία για:

  1. το ύψος του συντελεστή ειδικού φόρου κατανάλωσης για το φωτιστικό πετρέλαιο στις υπόλοιπες χώρες της Ευρωπαϊκής Ένωσης,

  2. το ποσοστό επί της συνολικής κατανάλωσης φωτιστικού πετρελαίου που αφορά τη θέρμανση και το ποσοστό που χρησιμοποιείται στη βιομηχανία,

  3. τις ποσότητες φωτιστικού πετρελαίου που καταναλώνονται στην Κύπρο και του εισπραχθέντος ειδικού φόρου κατανάλωσης τα τελευταία χρόνια.»
