_position_on_page: 29
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_029.htm
by:
- Περδίκης Γιώργος
date: '2015-08-03'
heading: Ερώτηση με αρ. 23.06.010.05.029, ημερομηνίας 3 Αυγούστου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.029
text: |-
  «Έχω πληροφορηθεί ότι για δεύτερη χρονιά φέτος επιχειρείται η αλλοίωση της παραλιακής περιοχής του κόλπου Πόλης Χρυσοχούς στην περιοχή Αργάκας-Γιαλιάς, η οποία, ως γνωστόν, έχει καθοριστεί ως ευρωπαϊκός οικότοπος και προστατεύεται στα πλαίσια του δικτύου οικοτόπων “Φύση 2000”. Με πρόφαση τον ευπρεπισμό απομακρύνεται η αυτοφυής και προστατευόμενη χλωρίδα με μηχανικά μέσα, όπως εκσκαφείς, χορτοκοπτικές μηχανές κ.λπ., μετακινείται η άμμος κ.ο.κ.

  Ιδιαίτερη εντύπωση προκαλεί το γεγονός ότι οι εργασίες αυτές γίνονται μόλις λίγα μέτρα από το σταθμό του Τμήματος Δασών. Πρόσφατα επιχειρήθηκε από αρμόδιες αρχές και χωρίς να ληφθούν υπόψη οι απόψεις του αρμόδιου Τμήματος Περιβάλλοντος να κατασκευαστεί πεζοδρόμιο κατά μήκος του παραλιακού δρόμου. Αντιλαμβάνομαι ότι το Τμήμα Περιβάλλοντος επενέβη και έθεσε όρους για την κατασκευή του έργου, ώστε να περιοριστούν οι επιπτώσεις στον οικότοπο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων ποιες είναι οι αρμόδιες αρχές οι οποίες είναι αναμειγμένες στο έργο αυτό και για ποιους λόγους δεν ακολουθήθηκε η νόμιμη διαδικασία που προνοούν οι ευρωπαϊκές Οδηγίες και Κανονισμοί. Παρακαλώ επίσης τον αρμόδιο υπουργό να αποστείλει στη Βουλή των Αντιπροσώπων αντίγραφο των όρων που έθεσε το Τμήμα Περιβάλλοντος. Τέλος, παρακαλώ τον αρμόδιο υπουργό να ενημερώσει τη Βουλή των Αντιπροσώπων γιατί επιτρέπεται η καταστροφή της προστατευόμενης χλωρίδας και ποιο είναι το αρμόδιο τμήμα το οποίο είναι υπεύθυνο να επιθεωρεί και να προστατεύει την παραθαλάσσια προστατευόμενη χλωρίδα.»
