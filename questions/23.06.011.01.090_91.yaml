_id: 23.06.011.01.090_91
_position_on_page: 91
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2016-08-29'
heading: Ερώτηση με αρ. 23.06.011.01.090, ημερομηνίας 29 Αυγούστου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.090
text: |-
  «Έχω πληροφορηθεί ότι η χρηματοδότηση για τη λειτουργία του Ενιαίου Φορέα Εξώδικης Επίλυσης Διαφορών Χρηματοοικονομικής Φύσης προέρχεται μέχρι στιγμής κυρίως από τις χρηματοοικονομικές επιχειρήσεις και εμμέσως από το κράτος (αποσπάσεις δημοσίων υπαλλήλων, παραχώρηση κτιρίου στέγασης στο φορέα, παραχώρηση IT support από το Υπουργείο Οικονομικών).

  Παρακαλώ τον αρμόδιο υπουργό να πληροφορήσει αναλυτικά τη Βουλή των Αντιπροσώπων κατά πόσο προτίθεται να τροποποιήσει το σχετικό νόμο, ώστε ο Ενιαίος Φορέας Εξώδικης Επίλυσης Διαφορών Χρηματοοικονομικής Φύσης να χρηματοδοτείται και από την Κεντρική Τράπεζα, όπως πληροφορούμαι ότι συμβαίνει σε άλλες χώρες. Σε προηγούμενη απάντηση, ημερομηνίας 21ης Δεκεμβρίου 2015, στο ερώτημά μου με αριθμό 23.06.010.083, το Υπουργείο Οικονομικών απλά περιορίστηκε στην αναφορά ότι η οποιαδήποτε τροποποίηση πρέπει να λάβει υπόψη της την αρχή της ανεξαρτησίας της Κεντρικής Τράπεζας και παράλληλα να υπόκειται σε γνωμάτευση της Ευρωπαϊκής Κεντρικής Τράπεζας. Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει τεθεί τέτοια εισήγηση στην Κεντρική Τράπεζα Κύπρου ή στην Ευρωπαϊκή Κεντρική Τράπεζα.

  Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων για το ύψος των ποσών που έχει λάβει ο φορέας από τις χρηματοοικονομικές επιχειρήσεις για τη λειτουργία του και ποιο είναι το υπολογιζόμενο κατά έτος κόστος για τα δημόσια οικονομικά.»
