_position_on_page: 474
_sources:
- http://www2.parliament.cy/parliamentgr/008_02/chronological/008_02_HC.htm
answers:
- http://www2.parliament.cy/parliamentgr/008_03/23_06_008_03_474.htm
by:
- Καράς Αντώνης
date: '2004-02-18'
heading: Ερώτηση με αρ. 23.06.008.03.474, ημερομηνίας 18 Φεβρουαρίου 2004, του βουλευτή
  εκλογικής περιφέρειας Αμμοχώστου κ. Αντώνη Καρά
identifier: 23.06.008.03.474
text: |-
  «Στο άρθρο 3 του Συντάγματος της Κυπριακής Δημοκρατίας αναφέρεται ρητά ότι οι επίσημες γλώσσες της Δημοκρατίας είναι η ελληνική και η τουρκική. Η Κυπριακή Δημοκρατία, λόγω και της εκκρεμότητας του εθνικού μας ζητήματος, εντάσσεται στην Ευρωπαϊκή Ένωση με επίσημη γλώσσα την ελληνική.

  Παρά ταύτα, το σημερινό επίσημο κράτος, προφανώς διακατεχόμενο από αγγλολαγνεία ή/και ελληνοφοβία, έρχεται να υποβαθμίσει την ελληνική γλώσσα με προκλητικούς και απαράδεκτους τρόπους. Εμφανές και κραυγαλέο παράδειγμα τούτου, το οποίο βιώνει καθημερινά ο κάθε Κύπριος πολίτης, είναι η χρήση αγγλικών/λατινικών χαρακτήρων για αναγραφή ελληνικών λέξεων στις πινακίδες τροχαίας/οδικής κυκλοφορίας.

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα εξής:

  1. Γιατί χρησιμοποιούνται αγγλικοί/λατινικοί χαρακτήρες για την αναγραφή ελληνικών λέξεων σε πινακίδες της τροχαίας; Πότε και από ποιους λήφθηκε αυτή η απόφαση;

  2. Πού αλλού και για ποιους λόγους το κράτος χρησιμοποιεί την αγγλική ή/και άλλες γλώσσες, αντί των επίσημων γλωσσών της Δημοκρατίας, όπως αυτές ορίζονται από το σύνταγμα;»
