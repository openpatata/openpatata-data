_id: 23.06.011.01.995_991
_position_on_page: 991
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-06-27'
heading: Ερώτηση με αρ. 23.06.011.01.995, ημερομηνίας 27 Ιουνίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.995
text: |-
  «Αν και στην Εθνική Στρατηγική για τον Καρκίνο του 2009, στο απόσπασμα σε σχέση με τις εναλλακτικές θεραπείες, αναφέρεται ότι, εάν αποτύχουν τα μέσα που έχει στη διάθεσή της η κλασική ιατρική για την καταπολέμηση του καρκίνου ή δεν επιτρέπουν οι ιδιαίτερες ιδιομορφίες του ασθενή να πάρει τη συνηθισμένη θεραπεία, τότε μπορεί να λάβει εναλλακτική/πειραματική θεραπεία μετά από συμβουλή των θεραπόντων ιατρών, παρ’ όλα αυτά, όπως πληροφορήθηκα, το Υπουργείο Υγείας δεν έχει εγκρίνει μέχρι στιγμής κανένα ποσό για συμμετοχή Κυπρίων καρκινοπαθών σε κλινικές δοκιμές με πειραματικές θεραπείες για τον καρκίνο στο εξωτερικό. Έχω πληροφορηθεί επίσης ότι στη χώρα μας παραμένει μέχρι σήμερα σε μηδενικά επίπεδα ο αριθμός των κλινικών δοκιμών για τον καρκίνο. Λαμβάνοντας υπόψη τις κλινικές μελέτες που διεξάγονται σε άλλες χώρες, κρίνεται επιτακτική ανάγκη η προώθηση της διεξαγωγής κλινικών μελετών για τον καρκίνο και στην Κύπρο, ώστε να δίνεται το δικαίωμα στους καρκινοπαθείς να συμμετέχουν σε κλινικές μελέτες κοντά στα αγαπημένα τους πρόσωπα. Άλλωστε, τα οφέλη από τη διεξαγωγή κλινικών μελετών είναι πολλαπλά και για τους ασθενείς (ταχεία πρόσβαση σε νέες θεραπείες, περισσότερες θεραπευτικές επιλογές κ.ο.κ.), αλλά και για την οικονομία και το σύστημα υγείας (εισροή επενδύσεων στην Κύπρο, νέες θέσεις εργασίας, προώθηση της έρευνας στο νησί κ.ο.κ.).

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων τα εξής:

  Γιατί δεν έχουν χρηματοδοτηθεί ασθενείς από το Υπουργείο Υγείας για συμμετοχή σε κλινικές μελέτες στο εξωτερικό;

  Υπάρχει σχεδιασμός από την κυβέρνηση για την προώθηση της διεξαγωγής κλινικών μελετών για τον καρκίνο στην Κύπρο, λαμβάνοντας υπόψη και τα πολλαπλά οφέλη που αναφέρονται πιο πάνω;

  Τι περιλαμβάνεται για το θέμα αυτό, δηλαδή των κλινικών μελετών, στο ΓΕΣΥ;»
