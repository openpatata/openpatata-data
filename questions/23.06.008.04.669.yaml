_sources:
- http://www2.parliament.cy/parliamentgr/008_02/chronological/008_02_HD_3.htm
answers:
- http://www2.parliament.cy/parliamentgr/008_03b/23_06_008_04_669.htm
by:
- Καράς Αντώνης
date: '2005-02-21'
heading: Ερώτηση με αρ. 23.06.008.04.669, ημερομηνίας 21ης Φεβρουαρίου 2005, του βουλευτή
  εκλογικής περιφέρειας Αμμοχώστου κ. Αντώνη Καρά
identifier: 23.06.008.04.669
text: |-
  «Σύμφωνα με πληροφόρηση που είχα μετά τη λήξη του πρώτου κύκλου εφαρμογής των διάφορων προγραμμάτων του σχεδίου αγροτικής ανάπτυξης, πάμπολλες μικρομεσαίες επιχειρήσεις και γεωργοκτηνοτρόφοι δεν μπορούν να προχωρήσουν στην υποβολή προτάσεων/αιτήσεων για εξασφάλιση οικονομικής βοήθειας, με στόχο τη βελτίωση της ανταγωνιστικότητας και τον εκσυγχρονισμό της παραγωγής και διάθεσης γεωργικών προϊόντων.

  Δοθέντων των πιο πάνω, παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων:

  1. κατά πόσο προτίθεται να προχωρήσει στην ανανέωση του κύκλου εφαρμογής των εν λόγω προγραμμάτων και, αν ναι, πότε υπολογίζεται να επαναρχίσει η διαδικασία υποβολής αιτήσεων, ώστε τόσο οι μικρομεσαίες επιχειρήσεις όσο και οι γεωργοκτηνοτρόφοι να μπορέσουν να προχωρήσουν στους απαραίτητους σχεδιασμούς για βελτίωση της ανταγωνιστικότητας και εκσυγχρονισμό της παραγωγής και διάθεσης γεωργικών προϊόντων,

  2. κατά πόσο έγιναν ή γίνονται οι απαραίτητες διεργασίες για εξασφάλιση επιπρόσθετων κονδυλίων από την ΕΕ, αφού, σύμφωνα με πληροφόρηση που είχα, το ποσό με βάση τις αιτήσεις που υποβλήθηκαν κατά τον πρώτο κύκλο εφαρμογής του σχεδίου υπερβαίνει κατά πολύ το εγκεκριμένο ποσό των £95 εκατομ., το οποίο συγχρηματοδοτείται από το Ευρωπαϊκό Γεωργικό Ταμείο Προσανατολισμού και Εγγυήσεων και την κυπριακή κυβέρνηση,

  3. ποιο ποσό προτίθεται να συνεισφέρει η Κυπριακή Δημοκρατία κατά τον επόμενο κύκλο εφαρμογής των εν λόγω προγραμμάτων,

  4. πόσες προτάσεις/αιτήσεις υποβλήθηκαν κατά τον πρώτο κύκλο εφαρμογής των προγραμμάτων και σε ποιο στάδιο βρίσκεται η διαδικασία αξιολόγησής τους.»
