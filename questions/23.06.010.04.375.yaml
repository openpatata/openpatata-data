answer: http://www2.parliament.cy/parliamentgr/008_3g/23_06_010_04_375.htm
identifier: 23.06.010.04.375
question:
  by:
  - Περδίκης Γιώργος
  date: '2015-01-14'
  text: |
    «Έχω γίνει αποδέκτης παραπόνων αναφορικά με την υπερβολικά υψηλή χρέωση από ιδιωτικές εταιρείες για τη φύλαξη αίματος πλακούντα μετά τη γέννηση του μωρού. Όπως έχω πληροφορηθεί από αναζήτηση του θέματος στο διαδίκτυο, η πιθανότητα να χρειαστεί ένα παιδί τα δικά του αποθηκευμένα κύτταρα για μελλοντική μεταμόσχευση εκτιμάται ότι είναι 1:100.000 έως 1:200.000. Πολλοί θεωρούν ότι η λειτουργία ιδιωτικών τραπεζών βλαστοκυττάρων είναι προβληματική. Η ιδιωτική φύλαξη αποτελεί απόφαση αρκετών γονέων, οι οποίοι κατακλύζονται από όμορφα πολύχρωμα φυλλάδια στους χώρους αναμονής των μαιευτηρίων και θεωρούν ότι προσφέρουν μια “βιολογική” ασφάλεια στο παιδί τους. Η ιδιωτική φύλαξη, όπως πληροφορήθηκα, είναι αποδεκτή μόνο για οικογένειες με σπάνια νοσήματα ή για οικογένειες με ανάγκη άμεσα διαθέσιμου αίματος πλακούντα σε κάποιο μέλος της οικογένειας. Το κόστος λειτουργίας των τραπεζών συντήρησης βλαστοκυττάρων είναι πολύ υψηλό και δημιουργούνται εύλογα ερωτήματα για το κατά πόσο οι ιδιωτικές τράπεζες βλαστοκυττάρων είναι σε θέση να συλλέξουν, να κατεργαστούν και να συντηρήσουν σωστά το αίμα, ώστε να είναι κατάλληλο να χρησιμοποιηθεί, όταν και εφόσον χρειαστεί.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η λειτουργία των ιδιωτικών τραπεζών συντήρησης βλαστοκυττάρων διέπεται από κάποια νομοθεσία, αν οι ιδιωτικές αυτές τράπεζες ελέγχονται από τις αρμόδιες υπηρεσίες του κράτους, αν θα μπορούσαν τα κρατικά νοσηλευτήρια να αναλάβουν τη συντήρηση των βλαστοκυττάρων και ποια είναι η άποψη του υπουργείου αναφορικά με τη φύλαξη αίματος πλακούντα μετά τη γέννηση του μωρού. Τέλος, παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν γίνεται έλεγχος των τιμών που χρεώνουν οι ιδιωτικές τράπεζες για τη φύλαξη του αίματος του πλακούντα.»
  title: Ερώτηση με αρ. 23.06.010.04.375, ημερομηνίας 14 Ιανουαρίου 2015, του βουλευτή εκλογικής περιφέρειας Λευκωσίας κ. Γιώργου Περδίκη
