_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_308.htm
by:
- Κληρίδης Χρίστος
date: '2003-04-29'
heading: Ερώτηση με αρ. 23.06.008.02.308 που υποβλήθηκε από το βουλευτή εκλογικής
  περιφέρειας Λευκωσίας κ. Χρίστο Κληρίδη στις 29 Απριλίου 2003
identifier: 23.06.008.02.308
text: |-
  «Αναφέρομαι στην έκθεση του Συμβουλίου της Ευρώπης, με ημερομηνία 20 Δεκεμβρίου 2000 και ημερομηνία δημοσίευσης 15 Ιανουαρίου 2003, και ειδικότερα της Επιτροπής Κατά των Βασανιστηρίων και ’λλων Μορφών Σκληρής, Απάνθρωπης ή Εξευτελιστικής Μεταχείρισης ή Τιμωρίας [European Committee for the Prevention of Torture and Inhuman or Degrading Treatment or Punishment (CPT)]. Η έκθεση αναφέρεται στην επίσκεψη της αντιπροσωπίας της επιτροπής στην Κύπρο που πραγματοποιήθηκε από τις 22 μέχρι τις 30 Μαΐου 2000 σε αστυνομικά κρατητήρια, σε αστυνομικούς σταθμούς και στο ψυχιατρείο Αθαλάσσας.

  Έχοντας μελετήσει προσεκτικά και την έκθεση της κυβέρνησης (Ιανουάριος 2003) προς την επιτροπή, έχω παρατηρήσει ότι θέματα/ερωτήματα που αναφέρονται στην έκθεση της επιτροπής, τα οποία παρατίθενται πιο κάτω, δεν έχουν απαντηθεί επαρκώς ή δεν έχουν απαντηθεί καθόλου στην έκθεση της κυβέρνησης.

  Παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τα μέτρα που έχει λάβει ή που πρόκειται να λάβει προς αντιμετώπιση των θεμάτων που αφορούν τα ακόλουθα:

  1. Τις εξελίξεις γύρω από το θέμα της αποκατάστασης ορισμένων ασθενών του ψυχιατρείου Αθαλάσσας, όπως και την εγκατάσταση σε ιδιωτικό ίδρυμα διαμονής ορισμένων τροφίμων του ψυχιατρείου που έχουν διανοητική καθυστέρηση (σημ. 53).

  2. Την πορεία των κανονισμών που θα εφαρμόζονται από τον περί Ψυχικής Υγείας Νόμο του 1997 (σημ. 55).

  3. Το κατά πόσο έχει διανεμηθεί το εισαγωγικό δελτίο στους τροφίμους και τις οικογένειές τους (σημ. 63).

  4. Τις αλλαγές που έχουν γίνει στη σύνθεση της εποπτικής επιτροπής όσον αφορά την παρουσία υπαλλήλων του ψυχιατρείου σ’ αυτή και τη διατήρηση της ανεξαρτησίας και της αμεροληψίας της (σημ. 66).

  Αναφορικά με τις εισηγήσεις της επιτροπής αναφέρονται επίσης τα ακόλουθα, για τα οποία ζητείται ενημέρωση:

  Σχετικά με τη μεταχείριση των φυλακισμένων που είναι ψυχικά πάσχοντες, η επιτροπή εισηγείται την ίδρυση επιπρόσθετου κέντρου για τέτοιους ασθενείς. Σημειώνεται ότι στην απάντηση της κυβέρνησης αναφέρεται ότι το Υπουργείο Δικαιοσύνης και Δημοσίας Τάξεως μαζί με το Υπουργείο Υγείας εξέτασαν πέρσι το ενδεχόμενο ίδρυσης ενός ειδικού κέντρου για τέτοιες περιπτώσεις (σημ. 72).»
