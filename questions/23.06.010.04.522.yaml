_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_522.htm
by:
- Περδίκης Γιώργος
date: '2015-04-14'
heading: Ερώτηση με αρ. 23.06.010.04.522, ημερομηνίας 14 Απριλίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.522
text: |-
  «Στη συνεδρίαση της Κοινοβουλευτικής Επιτροπής Παρακολούθησης Σχεδίων Ανάπτυξης και Ελέγχου Δημόσιων Δαπανών ημερομηνίας 17 Φεβρουαρίου 2015 εξετάστηκε το θέμα που αφορούσε τη δωρεάν παροχή ηλεκτρικού ρεύματος στις μη ελεγχόμενες από την Κυπριακή Δημοκρατία περιοχές. Σύμφωνα με τα στοιχεία που κατατέθηκαν στην Επιτροπή, από το 1964 μέχρι και το 2014 η αξία της ανείσπρακτης κατανάλωσης ηλεκτρικού ρεύματος από Τουρκοκυπρίους στην Πύλα, στο Πέργαμος και σε άλλες περιοχές ανέρχεται στα €272 εκατομ., ενώ, σύμφωνα με τους δικούς μου υπολογισμούς, το πραγματικό κόστος, αν προστεθεί το κόστος διανομής, οι τόκοι κτλ. ανέρχεται στο €1 δις. Επιπρόσθετα, όπως πληροφορηθήκαμε κατά τη διεξαγωγή της συζήτησης, οι Τουρκοκύπριοι κάτοικοι της Πύλας εκτός από το ηλεκτρικό ρεύμα δεν πληρώνουν ούτε νερό αλλά ούτε και κοινοτικούς φόρους. Σύμφωνα με καταγγελίες του κοινοτάρχη της κοινότητας, ενώ οι Ελληνοκύπριοι, που αποτελούν το 70% των κατοίκων πληρώνουν συνολικά το ποσό των €300.000 ετησίως σε ηλεκτρικό ρεύμα, οι Τουρκοκύπριοι, που αποτελούν μόλις το 30% των κατοίκων, χρησιμοποιούν ρεύμα αξίας πέραν του €1 εκατομ. ετησίως.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να λάβει, προκειμένου να τερματιστεί αμέσως η άνιση εις βάρος των Ελληνοκυπρίων και προκλητική μεταχείριση που τυγχάνουν οι Τουρκοκύπριοι κάτοικοι της Πύλας αναφορικά με τη μη καταβολή των οφειλών τους σε ηλεκτρικό ρεύμα, νερό, κοινοτικούς φόρους κτλ.»
