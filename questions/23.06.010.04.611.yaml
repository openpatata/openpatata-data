answers: []
identifier: 23.06.010.04.611
question:
  by:
  - Περδίκης Γιώργος
  date: '2015-06-03'
  text: |-
    «Με βάση την έκθεση του Γενικού Ελεγκτή για το έτος 2013 αναφορικά με την πρεσβεία της Κυπριακής Δημοκρατίας στη Στοκχόλμη, σύμφωνα με τις μηνιαίες καταστάσεις αναθεώρησης μετρητών, παρέμεναν σε εκκρεμότητα ανεξαργύρωτες επιταγές, το μεγαλύτερο μέρος των οποίων αφορούσε σε μισθούς του συμβούλου τύπου της πρεσβείας, το ύψος των οποίων ήταν μεγαλύτερο από αυτό που αναφερόταν στις καταστάσεις εισοδημάτων που υποβάλλονταν από την πρεσβεία στις σουηδικές αρχές. Μέχρι το Μάιο του 2013, σύμφωνα με την έκθεση του Γενικού Ελεγκτή, το ποσό ανερχόταν σε SEK 670.230 (€77.845) και αφορούσε σε μέρος μισθών της περιόδου από το Δεκέμβριο του 2007 μέχρι το Δεκέμβριο του 2009. Οι πιο πάνω επιταγές αντικαταστάθηκαν από την έκδοση μιας νέας επιταγής, που εξαργυρώθηκε από το δικαιούχο το Νοέμβριο του 2013. Το λογιστήριο της πρεσβείας κατέβαλε τον Ιανουάριο του 2014 ποσό ύψους €17.096, που αφορούσε σε εργοδοτικές εισφορές/κοινωνικές ασφαλίσεις του 2011, λόγω καθυστέρησης στη δήλωση της διαφοράς με τα πραγματικά εισοδήματα του πιο πάνω λειτουργού.

    Παρακαλώ τον αρμόδιο υπουργό να ενημερώσει τη Βουλή των Αντιπροσώπων για το αν το πιο πάνω θέμα έχει διερευνηθεί και για τις πιθανές πειθαρχικές ευθύνες τις οποίες ενδεχομένως υπέχουν ο τότε λειτουργός ή/και ο αρχηγός της διπλωματικής αποστολής, οι οποίοι επέτρεπαν με τη δική τους ανοχή να δηλώνονται εισοδήματα προς τις κρατικές αρχές της Σουηδίας μικρότερα των πραγματικών.»
  title: Ερώτηση με αρ. 23.06.010.04.611, ημερομηνίας 3 Ιουνίου 2015, του βουλευτή
    εκλογικής περιφέρειας Λευκωσίας κ. Γιώργου Περδίκη
