_id: 23.06.011.01.1033_1031
_position_on_page: 1031
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-07-13'
heading: Ερώτηση με αρ. 23.06.011.01.1033, ημερομηνίας 13 Ιουλίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.1033
text: |-
  «Έχω πληροφορηθεί ότι εξετάζεται από την Πολεοδομία αίτηση που έχει καταθέσει η Αρχιεπισκοπή Κύπρου για ανέγερση ξενοδοχειακής μονάδας στην παραλιακή περιοχή της Γεροσκήπου. Παρ’ όλα αυτά, πολλά είναι τα προβλήματα που προκύπτουν από το χώρο που επιλέχθηκε για τη συγκεκριμένη ανάπτυξη. Αρχικά, στο μέσο του συγκεκριμένου τεμαχίου φαίνεται να υπάρχουν αρχαιότητες οι οποίες δεν έχουν ανασκαφεί, ενώ δεν έγινε ούτε διαδικασία απαλλοτρίωσης, όπως ακολουθείται σε ανάλογες περιπτώσεις. Το Τμήμα Αρχαιοτήτων, αν και πριν από δύο χρόνια διενήργησε μια διερευνητική ανασκαφή, αυτή ωστόσο διακόπηκε, αφού δεν είχε εξασφαλιστεί η απαραίτητη άδεια από τον ιδιοκτήτη του τεμαχίου, την Αρχιεπισκοπή. Επιφυλάξεις για την ανάπτυξη φαίνεται να έχει εκφράσει και η Πολιτική Αεροπορία επικαλούμενη την ασφάλεια των πτήσεων, καθώς η ανάπτυξη βρίσκεται σε πολύ κοντινή απόσταση από το αεροδρόμιο Πάφου. Επιπρόσθετα, σύμφωνα με το δημοσίευμα, η σχεδιαζόμενη ανάπτυξη συνοδεύτηκε από τις ανάλογες πιέσεις σε επίπεδο δημοτικών συμβούλων, προκειμένου αυτοί να εγκρίνουν τα έργα. Ταυτόχρονα, η παρακείμενη θαλάσσια περιοχή εντάσσεται στο σχέδιο “Natura 2000”, χωρίς να αποκλείεται το ενδεχόμενο να εντάσσεται και το χερσαίο τεμάχιο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων ποια η άποψή του για τη σχεδιαζόμενη ανάπτυξη και τις συνέπειες που επισείει σε αρχαιολογικό, περιβαλλοντικό και πολιτικό επίπεδο, δεδομένου ότι υπάρχει καταγγελία ότι έχουν εξασκηθεί πιέσεις και έχει αποχαρακτηριστεί ο αρχαιολογικός χώρος, προκειμένου να διευκολυνθεί η ιδιωτική ανάπτυξη.»
