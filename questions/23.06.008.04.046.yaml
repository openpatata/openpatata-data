_sources:
- http://www2.parliament.cy/parliamentgr/008_02/chronological/008_02_ΗD_1.htm
answers:
- http://www2.parliament.cy/parliamentgr/008_03b/23_06_008_04_046.htm
by:
- Παπαδοπούλου Αντιγόνη
date: '2004-09-01'
heading: Ερώτηση με αρ. 23.06.008.04.046, ημερομηνίας 1ης Σεπτεμβρίου 2004, της βουλευτού
  εκλογικής περιφέρειας Λευκωσίας κ. Αντιγόνης Παπαδοπούλου
identifier: 23.06.008.04.046
text: |-
  «Κατά τη διάρκεια επίσκεψής μου στην κοινότητα Ομόδους έγινα κοινωνός της έντονης δυσφορίας των κατοίκων της κοινότητας και των παρακείμενων χωριών για το τεράστιο αμπελουργικό πρόβλημα που αντιμετωπίζουν. Οι παραγωγοί βρίσκονται σε απελπισία λόγω των οικονομικών προβλημάτων που αντιμετωπίζουν. Ενώ έχουν καταβάλει έξοδα για συντήρηση και περιποίηση των αμπελώνων τους, τα σταφύλια παραμένουν αδιάθετα και οι οινοβιομηχανίες αρνούνται να τα παραλάβουν. Διαμαρτύρονται για το ότι το κόστος συγκομιδής είναι υψηλότερο απ’ ό,τι τα έσοδα διάθεσης σε οινοβιομηχανίες που τα παραλαμβάνουν και κρίνουν πως οι εκταρικές επιδοτήσεις δεν είναι επαρκείς.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τα ακόλουθα:

  1. Αν ειδικά φέτος, και μάλιστα άμεσα, προτίθεται να λάβει επιπρόσθετα μέτρα για να στηρίξει τους παραγωγούς σε αυτή τη δύσκολη μεταβατική χρονιά, που είναι η πρώτη μετά την ένταξή μας στην ΕΕ.

  2. Οι αμπελουργοί επικαλούνται το γεγονός ότι προχώρησαν στην ολοκλήρωση της φετινής παραγωγής και δεν προέβησαν σε πράσινο τρυγητό, ώστε να περιορίσουν το κόστος παραγωγής, αφού έπαιρναν διαβεβαιώσεις από το Υπουργείο Γεωργίας, Φυσικών Πόρων και Περιβάλλοντος ότι θα εξευρεθεί λύση και θα συμφωνηθεί η παραλαβή της συνολικής ποσότητας από τις οινοβιομηχανίες.

  Αληθεύει ότι δόθηκαν τέτοιες διαβεβαιώσεις από το Υπουργείο Γεωργίας, Φυσικών Πόρων και Περιβάλλοντος και, αν ναι, ποιος ευθύνεται για τη μη υλοποίησή τους;

  3. Αν έγινε ενημέρωση και αν δόθηκαν οδηγίες στο παρελθόν στους αμπελουργούς της περιοχής όσον αφορά τις επιπτώσεις στην αμπελοκαλλιέργεια από την ένταξη της Κύπρου στην ΕΕ, ώστε να μη βρεθούν σήμερα προ τετελεσμένων.

  4. Αν ζητήθηκε ή όχι, κατά την περίοδο των ενταξιακών διαπραγματεύσεων, ευρωπαϊκή επιδότηση και παράταση της μεταβατικής περιόδου, ώστε να δοθεί επαρκής χρόνος στους παραγωγούς για προσαρμογή στις ευρωπαϊκές απαιτήσεις.

  5. Οι κάτοικοι διερωτώνται αν υπάρχουν διαθέσιμα κονδύλια από την ΕΕ για να διαμοιραστούν στους ιδίους κατευθείαν, για κάλυψη εξόδων και για την καταστροφή της φετινής σοδειάς, εφόσον φέτος οι τιμές παραλαβής σταφυλιών είναι ασύμφορες. Διερωτώνται επίσης κατά πόσο η επιδότηση που δίνεται (των £50 περίπου) για καλλιέργεια μπορεί να δοθεί στους ιδίους χωρίς απαραίτητα να έχουν προχωρήσει στην καλλιέργεια των αμπελώνων τους.»
