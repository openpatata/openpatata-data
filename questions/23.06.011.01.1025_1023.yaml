_id: 23.06.011.01.1025_1023
_position_on_page: 1023
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2017-07-11'
heading: Ερώτηση με αρ. 23.06.011.01.1025, ημερομηνίας 11 Ιουλίου 2017, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.1025
text: |-
  «Έχω λάβει καταγγελία σύμφωνα με την οποία στέλεχος του Κυπριακού Οργανισμού Αθλητισμού (ΚΟΑ) κατέχει παράνομα θέση Πρώτου Λειτουργού ΚΟΑ (Κλίμακα Α14), αφού δεν έχει τα απαραίτητα προσόντα που αυτή απαιτεί. Το θέμα των προσόντων του εν λόγω λειτουργού απασχόλησε και την Ελεγκτική Υπηρεσία. Σύμφωνα με την έκθεσή της για τον ΚΟΑ (2016), η υπόθεση έχει ήδη εξεταστεί από το διοικητικό συμβούλιο του οργανισμού, το οποίο αποφάσισε, κατά πλειοψηφία, να μην ανακαλέσει την απόφασή του για διορισμό του λειτουργού. Στη συνέχεια η Ελεγκτική Υπηρεσία ζήτησε όπως τεθεί ενώπιον και του νομικού συμβούλου του οργανισμού το κατά πόσο η απόφαση του διοικητικού συμβουλίου είναι σύννομη και ο νομικός σύμβουλος έκρινε ότι η απόφαση του διοικητικού συμβουλίου είναι σύννομη. Παρ’ όλα αυτά ο Γενικός Ελεγκτής, έχοντας επιφυλάξεις, συνέστησε όπως το θέμα προωθηθεί στο Υπουργείο Παιδείας και Πολιτισμού και μετέπειτα στο Γενικό Εισαγγελέα για γνωμάτευση. Ο ΚΟΑ ενημέρωσε την Ελεγκτική Υπηρεσία ότι έχουν σταλθεί τα σχετικά με την υπόθεση έγγραφα στο Υπουργείο Παιδείας και Πολιτισμού.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει υπόψη του την υπό αναφορά υπόθεση, αν την έχει εξετάσει και αν έχει προωθήσει τα σχετικά με την υπόθεση έγγραφα στο Γενικό Εισαγγελέα. Επίσης παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν υπάρχουν οποιεσδήποτε εξελίξεις στην υπό αναφορά υπόθεση.»
