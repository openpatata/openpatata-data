_id: 23.06.010.02.129_129
_position_on_page: 129
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.129.htm
by:
- Περδίκης Γιώργος
date: '2012-09-26'
heading: Ερώτηση με αρ. 23.06.010.02.129, ημερομηνίας 26 Σεπτεμβρίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.129
text: |-
  «Στις 11 Σεπτεμβρίου 2012 η ολομέλεια του Ευρωκοινοβουλίου ενέκρινε οικονομική βοήθεια ύψους €7,8 εκατομ. από τους πόρους του Ευρωπαϊκού Ταμείου Προσαρμογής στην Παγκοσμιοποίηση για προγράμματα επανεκπαίδευσης και εύρεσης νέας απασχόλησης για 550 Δανούς ανέργους του ναυπηγο-επισκευαστικού κλάδου και για 320 Ισπανούς άνεργους οικοδόμους μικρομεσαίων επιχειρήσεων.

  Το Ευρωπαϊκό Ταμείο Προσαρμογής στην Παγκοσμιοποίηση δημιουργήθηκε, για να παρέχει πρόσθετη στήριξη στους εργαζομένους που χάνουν τη δουλειά τους εξαιτίας των αλλαγών στο παγκόσμιο εμπόριο ή εξαιτίας της παγκόσμιας οικονομικής κρίσης, με μέγιστο ποσό βοήθειας τα €500 εκατομ.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η Κυπριακή Δημοκρατία έχει υποβάλει ανάλογη αίτηση, ώστε να εκμεταλλευτεί τους διαθέσιμους πόρους προς όφελος των απολυμένων στο χώρο των οικοδομών ή άλλων κλάδων που έχουν πληγεί από την ανεργία.»
