_id: 23.06.010.05.093_94
_position_on_page: 94
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- mp_id: perdikis-giorgos
date: '2015-08-28'
heading: Ερώτηση με αρ. 23.06.010.05.093, ημερομηνίας 28 Αυγούστου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.093
text: |-
  «Έχω πληροφορηθεί ότι τα τελευταία χρόνια ορισμένοι γεωργοί τοποθετούν στα χωράφια τους ένα είδος συσκευής που ονομάζουν “κανόνι”, για να διώχνουν τα ενοχλητικά πουλιά. Πρόκειται ουσιαστικά για ένα σιδερένιο σωλήνα μήκους 50-60 εκατοστόμετρων και διαμέτρου 3-4 ιντσών, ο οποίος ενώνεται με λάστιχο με φιάλη υγραερίου. Ο σωλήνας αυτός, ανάλογα με τη ρύθμιση που γίνεται, εξαπολύει με δύναμη “κανονιά” κάθε τέσσερα περίπου λεπτά καθ’ όλη τη διάρκεια της ημέρας και της νύχτας, με σκοπό να απομακρύνονται τα πουλιά και τα ζώα που προκαλούν ζημιές στις καλλιέργειες. Σύμφωνα με καταγγελίες που έχω δεχθεί από κατοίκους οικιών που συνορεύουν με καλλιέργειες, η εκπυρσοκρότηση των εν λόγω συσκευών προκαλεί εκκωφαντικό θόρυβο, που μπορεί να προκαλέσει τόσο προβλήματα ακοής όσο και άλλα προβλήματα υγείας.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο είναι νόμιμη η τοποθέτηση αυτών των κανονιών, αν απαιτείται αδειοδότηση και με ποιους όρους.»
