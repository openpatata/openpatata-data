_id: 23.06.009.04.1042_365
_position_on_page: 365
_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_1042.htm
by:
- Περδίκης Γιώργος
date: '2010-04-15'
heading: Ερώτηση με αρ. 23.06.009.04.1042, ημερομηνίας 15 Απριλίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.1042
text: |-
  «Έχω πληροφορηθεί ότι προωθείται η κατασκευή ανελκυστήρα στην κοινότητα Καλοπαναγιώτη, πλησίον του μοναστηριού του Αγίου Ιωάννη του Λαμπαδιστή, χωρίς την εκπόνηση πλήρους μελέτης εκτίμησης των επιπτώσεων στο περιβάλλον κατά διαφανή και ανεξάρτητο τρόπο. Με το θέμα ασχολήθηκε και το Γραφείο Επιτρόπου Διοικήσεως, το οποίο στην έκθεσή του υπέδειξε όπως γίνει επανεξέταση της διαδικασίας που τηρήθηκε μέχρι τώρα. Παράλληλα, κατά τη λήψη των σχετικών αποφάσεων εισηγήθηκε όπως οι αρμόδιες αρχές συνεκτιμήσουν στο βαθμό που επιβάλλεται τα ακόλουθα:

  1. Την αρχή του σεβασμού της αρχιτεκτονικής και πολιτιστικής κληρονομιάς.

  2. Την ανάγκη μετριασμού του επηρεασμού του φυσικού και δομημένου περιβάλλοντος.

  3. Την αρχή της βιώσιμης ανάπτυξης και αειφορίας.

  4. Την ανάγκη λεπτομερούς διερεύνησης τυχόν εναλλακτικών προτάσεων που ενδεχομένως να επιφέρουν λιγότερο δυσμενείς συνέπειες.

  5. Την ανάγκη σχεδιασμού και λήψης μέτρων για πρόληψη ή μείωση ή επανόρθωση ενδεχόμενων αρνητικών επιπτώσεων από την εκτέλεση του συγκεκριμένου έργου.

  Παρακαλώ τον αρμόδιο υπουργό όπως πληροφορήσει τη Βουλή των Αντιπροσώπων αν έχουν υιοθετηθεί και υλοποιηθεί οι εισηγήσεις του Γραφείου Επιτρόπου Διοικήσεως σχετικά με το έργο της κατασκευής ανελκυστήρα στην κοινότητα Καλοπαναγιώτη, πλησίον του μοναστηριού του Αγίου Ιωάννη του Λαμπαδιστή.»
