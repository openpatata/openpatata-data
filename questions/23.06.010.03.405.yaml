answers:
- http://www2.parliament.cy/parliamentgr/008_3g/23_06_010_03_405.htm
by:
- Περδίκης Γιώργος
date: '2014-01-09'
heading: Ερώτηση με αρ. 23.06.010.03.405, ημερομηνίας 9 Ιανουαρίου 2014, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.405
text: |-
  «Όπως είναι γνωστό, η Κυπριακή Δημοκρατία παρέχει διοικητικές διευκολύνσεις για μεταφορά των χημικών όπλων της Συρίας από το λιμάνι της Λατάκιας σε άγνωστο σημείο στη Μεσόγειο Θάλασσα όπου θα γίνει η καταστροφή τους από πλοίο του αμερικανικού πολεμικού ναυτικού με τη μέθοδο της υδρόλυσης. Δημόσια ο Υπουργός Εξωτερικών της Κυπριακής Δημοκρατίας κ. Ιωάννης Κασουλίδης διαβεβαίωσε ότι τα χημικά όπλα δε θα μεταφερθούν μέσω Κύπρου και η καταστροφή τους θα γίνει επί πλοίου εκτός των χωρικών υδάτων της Κυπριακής Δημοκρατίας. Όμως η Μεσόγειος Θάλασσα είναι η κοινή μας πατρίδα και, όπου κι αν γίνει αυτή η διαδικασία αχρήστευσης, μας αφορά και μας ανησυχεί. Γιατί δεν προωθήθηκε η καταστροφή των χημικών σε κάποιο ωκεανό και επιλέχθηκε να γίνει μέσα σε μία μικρή και κλειστή θάλασσα όπως η Μεσόγειος;

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει λάβει οποιαδήποτε μέτρα για την αποτροπή πιθανής ρύπανσης της Μεσογείου Θάλασσας, αν τέθηκε σε επίπεδο Ευρωπαϊκής Ένωσης και γιατί δε ζήτησε η αχρήστευση των χημικών να γίνει σε μία ανοικτή θαλάσσια περιοχή (π.χ. ωκεανό) αντί στην κλειστή λεκάνη της Μεσογείου.»
