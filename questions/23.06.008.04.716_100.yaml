_position_on_page: 100
_sources:
- http://www2.parliament.cy/parliamentgr/008_02/chronological/008_02_HD_3.htm
answers:
- http://www2.parliament.cy/parliamentgr/008_03b/23_06_008_04_716.htm
by:
- Μιχαηλίδης Ντίνος
date: '2005-03-17'
heading: Ερώτηση με αρ. 23.06.008.04.716, ημερομηνίας 17 Μαρτίου 2005, του βουλευτή
  εκλογικής περιφέρειας Λεμεσού κ. Ντίνου Μιχαηλίδη
identifier: 23.06.008.04.716
text: |-
  «Η κοινότητα Μαθικολώνης ζητά από το 1993 τη μετατροπή του δημόσιου δρόμου Μαθικολώνης-Φασούλλας μέσω του αναμεταδοτικού σταθμού της ΑΤΗΚ σε χωριτικό. Πρόκειται για το υπόλοιπο του δρόμου που κατασκευάστηκε από την ΑΤΗΚ με σκοπό την εξυπηρέτηση των εργασιών της στην περιοχή, μήκους 1 400 μέτρων. Το μέρος του δρόμου που κατασκευάστηκε ασφαλτοστρώθηκε με έξοδα της ΑΤΗΚ και στη συνέχεια ενεγράφη ως δημόσιος δρόμος, μήκους 3 χιλιομέτρων. Η κυβέρνηση, χωρίς να απορρίπτει το αίτημα της κοινότητας, παραπέμπει την εκτέλεσή του, λόγω άλλων προτεραιοτήτων, σε ευθετότερο χρόνο.

  Δεδομένου ότι η κοινότητα είναι τώρα διατεθειμένη να καταβάλει τη δική της συνεισφορά με τη χρησιμοποίηση εγγυημένου δανείου και λαμβανομένου υπόψη του γεγονότος ότι οι χωματουργικές εργασίες έχουν τελειώσει και το μόνο που απομένει είναι η εγγραφή και η ασφαλτόστρωσή του, αλλά και του γεγονότος ότι με την ολοκλήρωση του έργου ο δρόμος αυτός καθίσταται γέφυρα επικοινωνίας με τη γειτονική κοινότητα της Φασούλλας και τη γύρω περιοχή, παρακαλείται το αρμόδιο υπουργείο να πληροφορήσει τη Βουλή των Αντιπροσώπων κατά πόσο θα καταστεί δυνατή η υλοποίηση του πιο πάνω αιτήματος εντός του 2005.

  Περαιτέρω καθυστέρηση στην εκτέλεση του έργου, εκτός της επικινδυνότητας της διαδρομής λόγω ολισθηρότητας, συνεπάγεται και καταστροφή της χωματώδους επίστρωσης, με συνέπεια την περαιτέρω οικονομική επιβάρυνση του συνολικού κόστους.»
