_id: 23.06.009.04.988_321
_position_on_page: 321
_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_988.htm
by:
- Χατζηγιάννης Κυριάκος
date: '2010-03-24'
heading: Ερώτηση με αρ. 23.06.009.04.988, ημερομηνίας 24 Μαρτίου 2010, του βουλευτή
  εκλογικής περιφέρειας Αμμοχώστου κ. Κυριάκου Χατζηγιάννη
identifier: 23.06.009.04.988
text: |-
  «Παρακαλείται ο αρμόδιος υπουργός να πληροφορήσει τη Βουλή των Αντιπροσώπων σχετικά με την αποκοπή δένδρων από δασύλλιο στο δήμο Δερύνειας. Το δάσος αυτό έχει ηλικία πέραν των είκοσι πέντε ετών και δόθηκε στο Ναυτικό Όμιλο Αμμοχώστου, για να δενδροφυτευθεί και να εξελιχθεί σε φυσικό πάρκο. Τόσο οι πρόσκοποι όσο και άλλες εθελοντικές οργανώσεις έχουν εργασθεί, για να δενδροφυτεύσουν και να αναπτύξουν το δάσος αυτό, το οποίο βρίσκεται κάτω από την προστασία του δήμου Δερύνειας και των κατοίκων της.

  Συγκεκριμένα, παρακαλείται ο αρμόδιος υπουργός όπως πληροφορήσει τη Βουλή των Αντιπροσώπων για τα ακόλουθα:

  1. Γιατί πρέπει να αποκοπούν δένδρα μεγάλης ηλικίας, για να κατασκευασθεί δρόμος (στο τμήμα παρά τη συμβολή με την Αγία Αικατερίνη); Πόσο λογικό είναι να καταστρέφεται δάσος, για να κατασκευασθεί δρόμος ο οποίος θα μπορούσε να οριοθετηθεί διαφορετικά, δεδομένης μάλιστα της γειτνίασής του με χαλίτικο τεμάχιο; Σύμφωνα με καταγγελίες που έχουμε, η αρχική οριοθέτηση, που επηρεάζει το δάσος, έχει γίνει με σκοπό να προστατευθεί άλλη ιδιωτική γη.

  2. Γιατί οι αρμόδιες υπηρεσίες επέλεξαν να οριοθετήσουν το δρόμο μετά από τις αρχικές αντιδράσεις, με τρόπο ώστε να καταστρέφονται αρχικά τέσσερα δένδρα; Στη συνέχεια ο αριθμός αυτός ενδέχεται να αυξηθεί, αφού θα χρειαστεί να γίνουν πεζοδρόμια. Γιατί δεν επιλέγουν οι αρχές να προχωρήσουν στην οριοθέτηση και κατασκευή του δρόμου σε διάφορα στάδια, ώστε οι αντιδράσεις να μηδενισθούν, αλλά και ενδεχομένως να καθησυχάσουν οι κάτοικοι της περιοχής;

  Παρακαλώ όπως μας κοινοποιηθεί η τελική απόφαση και η συνολική οριοθέτηση του δρόμου, με τρόπο ώστε να αποφευχθεί η καταστροφή έστω και ενός δένδρου, όπως και οι εναλλακτικές λύσεις που μελετήσατε.»
