answers:
- http://www2.parliament.cy/parliamentgr/008_03/23_06_008_03_531.htm
identifier: 23.06.008.03.531
question:
  by:
  - Κληρίδης Χρίστος
  date: '2004-03-29'
  text: |-
    «Αναφέρομαι στο θέμα, που συζητήθηκε αρκετές φορές στην Κοινοβουλευτική Επιτροπή για την Εγκληματικότητα, «Η απόκρυψη του σοβαρού εγκλήματος και οι πιθανές ευθύνες της αστυνομίας».

    Σε μία από τις συνεδρίες της επιτροπής, στις 24 Οκτωβρίου 2002, αναφέρθηκε από τον Αρχηγό Αστυνομίας ότι μετά από έρευνα σε δύο αστυνομικούς σταθμούς, το Μάιο και τον Ιούνιο του 2002, διαπιστώθηκε ότι σοβαρά εγκλήματα τα οποία καταγγέλθηκαν στους σταθμούς αυτούς, ενώ είχαν καταχωρισθεί στα ημερολόγια των οικείων σταθμών, δεν είχαν καταχωρισθεί στα στατιστικά στοιχεία που αποστέλλονται στο αρχηγείο.

    Ως αποτέλεσμα, και όπως ανέφερε ο ίδιος ο Αρχηγός Αστυνομίας στην επιτροπή, δεν καταχωριζόταν ένας αριθμός καταγγελλόμενων υποθέσεων, οι οποίες ποτέ δεν εξιχνιάζονταν. Ο ίδιος ανέφερε μάλιστα πως η τακτική αυτή ακολουθείται από το 1980. Στις 9 Οκτωβρίου 2002 συγκλήθηκε σύσκεψη των αστυνομικών διευθυντών όλων των επαρχιών και της ηγεσίας της υπόλοιπης αστυνομικής δύναμης. Στις 9 Οκτωβρίου 2002 δόθηκαν από τον Αρχηγό Αστυνομίας γραπτές και προφορικές οδηγίες για αναθεώρηση της τακτικής αυτής και για την καταχώριση όλων των αδικημάτων από την ημερομηνία εκείνη. Ο Αρχηγός Αστυνομίας δήλωσε στην επιτροπή πως η προαναφερθείσα τακτική ακολουθούνταν, «για να παρουσιάζεται μειωμένο το ποσοστό εγκλήματος και αυξημένο το ποσοστό ανίχνευσης».

    Σε νέα συνεδρία της επιτροπής, στις 19 Μαρτίου 2003, ο Υπουργός Δικαιοσύνης και Δημοσίας Τάξεως δήλωσε ότι θεωρούσε το όλο θέμα λήξαν, δεδομένου ότι ο Αρχηγός Αστυνομίας είχε απολογηθεί κατά κάποιο τρόπο, κάνοντας δημόσιες δηλώσεις.

    Παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τα πειθαρχικά και τα άλλα μέτρα που έχει λάβει ή που προτίθεται να λάβει εναντίον των αστυνομικών αυτών, έχοντας υπόψη ότι η τακτική του να μην καταχωρίζονται από αστυνομικούς καταγγελίες για εγκλήματα συνιστά ποινικό αδίκημα, συγκάλυψη αδικήματος, παραπλάνηση των αρχών και των πολιτών, και κλονίζει την εμπιστοσύνη του λαού στην αστυνομία. Επειδή, λοιπόν, η τακτική αυτή ακολουθούνταν τουλάχιστον από το 1980 μέχρι το 2002, καλείται να εξηγήσει στη Βουλή των Αντιπροσώπων βάσει ποιων στοιχείων θεωρεί το θέμα αυτό λήξαν.»
  title: Ερώτηση με αρ. 23.06.008.03.531, ημερομηνίας 29 Μαρτίου 2004, του βουλευτή
    εκλογικής περιφέρειας Λευκωσίας κ. Χρίστου Κληρίδη
