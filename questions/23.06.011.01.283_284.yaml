_id: 23.06.011.01.283_284
_position_on_page: 284
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2016-11-03'
heading: Ερώτηση με αρ. 23.06.011.01.283, ημερομηνίας 3 Νοεμβρίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.283
text: |-
  «Έχω πληροφορηθεί ότι το έργο βελτίωσης των λεωφόρων Αγλαντζιάς, Λάρνακος και Αμμοχώστου έχει δημιουργήσει προβλήματα σχετικά με την οδική, αλλά και δημόσια ασφάλεια. Η ανεπαρκής σήμανση, τα ανεπαρκή μέτρα ασφάλειας και οι λιγοστοί φωτεινοί σηματοδότες κάνουν την οδήγηση, ιδιαίτερα τις νυκτερινές ώρες, εξαιρετικά επικίνδυνη. Όπου υπάρχουν τεράστια διαχωριστικά από μπετόν προς τη μεριά που γίνονται τα έργα εμποδίζεται η ορατότητα με κίνδυνο σύγκρουσης με τα διερχόμενα από την ίδια μεριά οχήματα στην έξοδο πεζών/οχημάτων από τις παρόδους, τις κατοικίες και τα καταστήματα. Επιπρόσθετα, οι προσωρινοί δρόμοι που έγιναν, για να διοχετεύεται η κυκλοφορία των οχημάτων, είναι σε κάποιες περιπτώσεις πολύ στενοί (ένας λόγος πρόκλησης ατυχημάτων), αλλά και γεμάτοι λακκούβες με ανώμαλο οδόστρωμα. Ακόμα, οι διάφορες προσβάσεις στα κτίρια (π.χ. μεταλλικά σακούλια), αλλά και στο δρόμο είναι πρόχειρες, με αποτέλεσμα να κινδυνεύουν οι διάφοροι χρήστες και ειδικά οι ηλικιωμένοι και τα μικρά παιδιά.

  Επίσης, πληροφορήθηκα ότι η διακίνηση των οχημάτων διοχετεύεται διά μέσου του κέντρου της παλιάς Αγλαντζιάς (οδοί Μιχαήλ Καραολή, Μιχαήλ Παρίδη κ.ά.). Μερικοί οδηγοί κινούνται με μεγάλες ταχύτητες, γι’ αυτό το λόγο κρίνεται αναγκαία η αστυνόμευση της περιοχής για λόγους ασφάλειας και πρόληψης ατυχημάτων. Αυτοί οι δρόμοι χρησιμοποιούνται από πεζούς ηλικιωμένους που πηγαίνουν στην εκκλησία του Αγίου Γεωργίου, καθώς και από παιδιά που φοιτούν στο κοντινό δημοτικό σχολείο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων ποια μέτρα προτίθεται να λάβει για την προστασία της οδικής, αλλά και γενικότερα της δημόσιας ασφάλειας.»
