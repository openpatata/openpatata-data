answer: http://www2.parliament.cy/parliamentgr/008_3g/23_06_010_03_615.htm
identifier: 23.06.010.03.615
question:
  by:
  - Περδίκης Γιώργος
  date: '2014-04-25'
  text: |
    «Η κοινότητα της Λέμπας στην επαρχία Πάφου σχεδιάζει να προστατεύσει μία πανέμορφη κοιλάδα που βρίσκεται μέσα στα κοινοτικά όρια και να την αναδείξει ως ένα φυσικό πάρκο για αναψυχή και απόλαυση της φύσης. Στο χώρο αυτό υπάρχει μεγάλη ποικιλία δέντρων, όπως αιωνόβιες τρεμιθιές, βαλανιδιές, χαρουπιές και άλλη άγρια χλωρίδα και πανίδα. Στο χώρο υπάρχει και η υπολογιζόμενη ως η μεγαλύτερη σε ηλικία χαρουπιά της Κύπρου, υπολογιζόμενης ηλικίας άνω των οκτακοσίων ετών. Η χαρουπιά αυτή και κάποια άλλα μεγάλα δέντρα έχουν κηρυχθεί από το Τμήμα Πολεοδομίας μνημεία της φύσης ή είναι προτεινόμενα να κηρυχθούν μνημεία της φύσης.

    Αίτημα του κοινοτικού συμβουλίου Λέμπας είναι όπως ολόκληρη η κοιλάδα κηρυχθεί σε ζώνη Δα1 και απαγορευτεί κάθε μορφή οικιστικής ανάπτυξης. Επειδή η διαδικασία αυτή μπορεί να καθυστερήσει και επειδή σημειώνονται οι εξελίξεις που πιθανόν να δημιουργήσουν τετελεσμένα, το κοινοτικό συμβούλιο Λέμπας ζητά όπως κηρυχθεί άμεσα Λευκή Ζώνη ολόκληρη η περιοχή της κοιλάδας.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται άμεσα να ικανοποιήσει το αίτημα του κοινοτικού συμβουλίου Λέμπας για κήρυξη ολόκληρης της περιοχής της κοιλάδας σε Λευκή Ζώνη, ώστε να αποτραπούν οποιεσδήποτε αναπτύξεις μέχρι την οριστική ένταξη ολόκληρης της κοιλάδας σε ζώνη προστασίας Δα1.»
  title: Ερώτηση με αρ. 23.06.010.03.615, ημερομηνίας 25 Απριλίου 2014, του βουλευτή εκλογικής περιφέρειας Λευκωσίας κ. Γιώργου Περδίκη
