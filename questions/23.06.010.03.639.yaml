answers:
- http://www2.parliament.cy/parliamentgr/008_3g/23_06_010_03_639.htm
by:
- Περδίκης Γιώργος
date: '2014-05-06'
heading: Ερώτηση με αρ. 23.06.010.03.639, ημερομηνίας 6 Μαΐου 2014, του βουλευτή εκλογικής
  περιφέρειας Λευκωσίας κ. Γιώργου Περδίκη
identifier: 23.06.010.03.639
text: |-
  «Σε ερώτησή μου με αρ. 23.06.010.03.505, ημερομηνίας 18 Φεβρουαρίου 2014, ζήτησα να πληροφορηθώ για τον κίνδυνο που υπάρχει για τα δημόσια οικονομικά, σε περίπτωση που το έργο της πλατείας Ελευθερίας ματαιωθεί. Συγκεκριμένα, όπως είχα αναφέρει και στην ερώτησή μου, είχα πληροφορηθεί ότι το έργο συγχρηματοδοτείται από κονδύλια της Ευρωπαϊκής Ένωσης και της Κυπριακής Δημοκρατίας και, εάν το έργο δεν ολοκληρωθεί έγκαιρα, υπάρχει κίνδυνος να χαθεί η χρηματοδότηση και το κόστος να το επωμιστεί η Κυπριακή Δημοκρατία. Με την απάντησή του ο υπουργός Εσωτερικών κ. Σωκράτης Χάσικος με ενημέρωσε ότι το συμβόλαιο για την εκτέλεση του έργου για την ανάπλαση της πλατείας Ελευθερίας και του περιβάλλοντος χώρου, συμπεριλαμβανομένου του υπόγειου χώρου στάθμευσης, με την εταιρεία “Milltiades Neophytou Civil Engineering Contractors & Developers Ltd” λύθηκε στις 24 Φεβρουαρίου 2014 με φιλικό διακανονισμό, εξαιτίας των διαφορών που είχαν προκύψει μεταξύ των δύο μερών. Παράλληλα, πληροφορήθηκα ότι ο δήμος Λευκωσίας έχει ετοιμάσει άλλα έγγραφα για προκήρυξη δύο προσφορών (πλατεία Ελευθερίας και περιβάλλοντος χώρου, υπόγειος χώρος στάθμευσης στη λεωφόρο Ομήρου) για συνέχιση του έργου, το οποίο αναμένεται να ολοκληρωθεί μέσα σε δεκαέξι μήνες, ώστε να ανταποκρίνεται στα πλαίσια της προγραμματικής περιόδου των Διαρθρωτικών Ταμείων της Ευρωπαϊκής Ένωσης 2007-2013, που λήγει την 31η Δεκεμβρίου 2015.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν υπάρχει αρκετός χρόνος, ώστε το έργο να υλοποιηθεί μέχρι την 31η Δεκεμβρίου 2015, και αν, σε αντίθετη περίπτωση, υπάρχει κίνδυνος η Κυπριακή Δημοκρατία να χάσει τη χρηματοδότηση και να επωμιστεί το κόστος εξ ολοκλήρου. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων ποιο ήταν το κόστος του έργου όπως αρχικά είχε υπολογιστεί και ποιο υπολογίζεται να είναι τελικά.»
