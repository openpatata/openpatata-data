_id: 23.06.011.01.944_942
_position_on_page: 942
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: charalampidou-eirini
date: '2017-06-09'
heading: Ερώτηση με αρ. 23.06.011.01.944, ημερομηνίας 9 Ιουνίου 2017, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.011.01.944
text: |-
  «Παρακαλώ τον αρμόδιο υπουργό να μας εξηγήσει πώς, σύμφωνα με έκθεση της Επιτρόπου Διοικήσεως, ημερομηνίας 16 Μαΐου 2017, η οποία απευθύνεται προς τον Αρχηγό Αστυνομίας, αδίκησαν παιδιά ιδιωτικών σχολείων, των οποίων απορρίφθηκε η αίτηση για συμμετοχή στη γραπτή εξέταση για την πλήρωση 250 κενών θέσεων στην αστυνομία.

  Στην προκήρυξη ετίθετο ως απαιτούμενο προσόν η καλή γνώση της ελληνικής γλώσσας και ικανοποιητική γνώση μιας ξένης γλώσσας. Τα παραπονούμενα παιδιά εξασφάλισαν και απέστειλαν στην αστυνομία βεβαιώσεις των ιδιωτικών σχολείων, στις οποίες περιγράφονταν λεπτομερώς τα μαθήματα τα οποία παρακολούθησαν στην ελληνική γλώσσα, αλλά και οι διδακτικές περίοδοι (Νέα Ελληνικά, Αρχαιογνωσία, Ιστορία, Θρησκευτικά). Επιπλέον, ο ένας εκ των δυο παραπονουμένων κατέχει πτυχίο από το Ευρωπαϊκό Πανεπιστήμιο Λευκωσίας, στο οποίο η γλώσσα διδασκαλίας πολλών μαθημάτων ήταν η ελληνική. Η αστυνομία έκρινε ως ανεπαρκείς τις βεβαιώσεις και δεν τους κάλεσε στη γραπτή εξέταση, η οποία θα πραγματοποιηθεί στις 10 Ιουνίου 2017.

  Η επίτροπος κάνει αναφορά στην Αναθεωρητική Έφεση του Ανωτάτου Δικαστηρίου με αρ. 60/2011, Σταύρος Αμβροσίου v. Επιτροπής Δημόσιας Υπηρεσίας, ημερομηνίας 2/12/2015, και αναφέρει ότι αποφασίστηκε ότι η κατοχή γλωσσών στο απαιτούμενο επίπεδο πρέπει να τεκμηριώνεται από τους υποψηφίους είτε μέσω αποδεκτών τεκμηρίων είτε μέσω εξετάσεων του Υπουργείου Παιδείας και Πολιτισμού. Η γνωστοποίηση αυτή έκτοτε επισημαίνεται σε όλες τις προκηρύξεις θέσεων στη δημόσια υπηρεσία, σε αντίθεση με την προκήρυξη της αστυνομίας για τις 250 θέσεις.

  Η επίτροπος, ενόψει των πιο πάνω διαπιστώσεων και συμπερασμάτων, αλλά και για να αρθεί οποιαδήποτε αρνητική επίπτωση, εισηγείται όπως κληθούν οι παραπονούμενοι να λάβουν μέρος στη γραπτή εξέταση και ζητά επανεξέταση του όλου θέματος το συντομότερο δυνατόν.

  Αναμένω να με ενημερώσετε κατά πόσο θα υπάρξει συμμόρφωση με την απόφαση της επιτρόπου. Θα ήθελα επίσης να γνωρίζω ποιος ήταν ο αριθμός των παιδιών από ιδιωτικά σχολεία που αποκλείστηκε από τη διαδικασία.»
