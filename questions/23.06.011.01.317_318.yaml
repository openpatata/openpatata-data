_id: 23.06.011.01.317_318
_position_on_page: 318
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: dimitriou-annita
date: '2016-11-14'
heading: Ερώτηση με αρ. 23.06.011.01.317, ημερομηνίας 14 Νοεμβρίου 2016, της βουλευτού
  εκλογικής περιφέρειας Λάρνακας κ. Αννίτας Δημητρίου
identifier: 23.06.011.01.317
text: |-
  «Παρακαλούνται οι αρμόδιοι υπουργοί να ενημερώσουν τη Βουλή των Αντιπροσώπων για τα πιο κάτω ζητήματα, που προέκυψαν στις 7 Νοεμβρίου 2016, κατά την εξέταση του θέματος “Η παντελής έλλειψη και η ανάγκη δημιουργίας προσβάσιμων κέντρων στήριξης για ανήλικους χρήστες ναρκωτικών στις επαρχίες Λάρνακας και Αμμοχώστου, δεδομένων των αυξημένων περιστατικών που παρατηρούνται και της παραβίασης των δικαιωμάτων της συγκεκριμένης ομάδας” από την Κοινοβουλευτική Επιτροπή Ανθρωπίνων Δικαιωμάτων και Ίσων Ευκαιριών μεταξύ Ανδρών και Γυναικών (αυτεπάγγελτη εξέταση έπειτα από πρόταση των βουλευτών κ. Αννίτας Δημητρίου, Στέλλας Κυριακίδου και Μαριέλλας Αριστείδου):

  1. Πόσες και ποιες θεραπευτικές κοινότητες και κέντρα στήριξης λειτουργούν σήμερα στην Κύπρο για εφήβους;

  2. Υπάρχουν εξειδικευμένες θεραπευτικές κοινότητες για ανηλίκους στην Κύπρο;

  3. Με ποια ποσά χρηματοδοτούνται ετησίως από τον κρατικό προϋπολογισμό;

  4. Υπάρχει μελέτη του Αντιναρκωτικού Συμβουλίου Κύπρου (ΑΣΚ) για τη δημιουργία νέων δομών απεξάρτησης ανηλίκων;

  5. Ποια είναι η πολιτική της κυβέρνησης σε σχέση με τη στήριξη των ανήλικων χρηστών που διαμένουν στις επαρχίες Λάρνακας, Αμμοχώστου και Πάφου;

  6. Ποιο είναι το ποσό που διατίθεται από το ΑΣΚ στην πρόληψη και ποιο στη θεραπεία;

  7. Ποιοι είναι οι εθελοντικοί φορείς που υποστηρίζονται από το ΑΣΚ και με ποια ποσά αναλυτικά;

  8. Οι φορείς της δομής πρόληψης/θεραπείας που στηρίζονται οικονομικά από το ΑΣΚ παρουσιάζουν ελεγμένους λογαριασμούς;

  9. Πότε ελέγχθησαν για τελευταία φορά οι δομές πρόληψης και θεραπείας στις επαρχίες Λάρνακας και Αμμοχώστου, πότε τους επισκέφθηκε τελευταία φορά εκπρόσωπος του ΑΣΚ και είχε συνάντηση με το διοικητικό συμβούλιο του φορέα, ώστε να διαπιστωθεί και η λειτουργία του φορέα;

  10. Στην επιτροπή ο εκπρόσωπος του ΑΣΚ ανέφερε ότι καλύπτεται το ποσό οδοιπορικών από και προς τα προγράμματα στήριξης σε ανηλίκους από τις επαρχίες Λάρνακας, Αμμοχώστου και Πάφου. Ποιο είναι το συγκεκριμένο ποσό που δόθηκε, για ποια περίοδο και πόσοι ανήλικοι επιχορηγήθηκαν κατά επαρχία;

  11. Πόσοι ανήλικοι χρήστες ναρκωτικών από τις επαρχίες Λάρνακας, Αμμοχώστου και Πάφου έχουν επισκεφθεί και έχουν υποστηριχθεί από τα κέντρα “Περσέας” και “Προμηθέας” κατά επαρχία τα τελευταία πέντε χρόνια;

  12. Πόσοι ανήλικοι εξαρτημένοι από νόμιμες ουσίες (αλκοόλ, κάπνισμα) ή άλλες εξαρτητικές συμπεριφορές (τζόγος, διαδίκτυο) από τις επαρχίες Λάρνακας, Αμμοχώστου και Πάφου έχουν επισκεφθεί και έχουν υποστηριχθεί από τα κέντρα “Περσέας” και “Προμηθέας”;

  13. Πόσοι προσήλθαν για βοήθεια στους σύμβουλους καθηγητές των σχολείων για χρήση ουσιών τα τελευταία πέντε χρόνια κατά επαρχία και κατά ηλικία; Γίνεται έλεγχος κατά πόσο υποστηρίχθηκαν από ειδικούς;

  14. Ποια προληπτικά προγράμματα διοργανώνονται στη δημοτική και μέση εκπαίδευση για τις εξαρτησιογόνες ουσίες;»
