_id: 23.06.010.02.049_49
_position_on_page: 49
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.049.htm
by:
- Περδίκης Γιώργος
date: '2012-08-21'
heading: Ερώτηση με αρ. 23.06.010.02.049, ημερομηνίας 21ης Αυγούστου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.049
text: |-
  «Έχω πληροφορηθεί ότι στην παραλία στο χωριό Μανσούρα στην περιοχή Τηλλυρίας εντοπίστηκαν φωλιές ωοτοκίας θαλάσσιων χελωνών. Η παραλία αυτή, αν και είναι δίπλα από το δρόμο Πόλης Χρυσοχούς-Κάτω Πύργου, είναι αρκετά ήσυχη και ερημική, διότι στην περιοχή δεν υπάρχει πολλή κυκλοφορία οχημάτων και οι κάτοικοι είναι πολύ λίγοι. Επίσης πολύ λίγοι άνθρωποι χρησιμοποιούν την παραλία αυτή για κολύμπι, αφού δε διαθέτει διευκολύνσεις. Τελευταία όμως η παραλία αυτή φιλοξενεί νυχτερινά πάρτι, τα οποία προφανώς δημιουργούν οχληρία για τους λιγοστούς κατοίκους και τις χελώνες. Επίσης καταστρέφεται από τη διάβρωση, αποτέλεσμα πολλών ανθρώπινων παρεμβάσεων στην περιοχή (παράνομη αμμοληψία), ενώ έχει οριστεί ως παραλία για την ελεύθερη διακίνηση σκύλων.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η περιοχή της παραλίας της Μανσούρας στην Τηλλυρία θεωρείται προστατευόμενη περιοχή ωοτοκίας των θαλάσσιων χελωνών και αν λαμβάνονται μέτρα προστασίας της έναντι των πιθανών κινδύνων, όπως, μεταξύ άλλων, και αυτών που έχω περιγράψει στην ερώτησή μου.»
