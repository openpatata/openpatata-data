_id: 23.06.010.02.501_501
_position_on_page: 501
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.501.htm
by:
- Περδίκης Γιώργος
date: '2013-03-13'
heading: Ερώτηση με αρ. 23.06.010.02.501, ημερομηνίας 13 Μαρτίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.501
text: |-
  «Έχω πληροφορηθεί ότι η Υπουργική Επιτροπή στην οποία εκχωρήθηκε η εξουσία από το Υπουργικό Συμβούλιο για λήψη απόφασης σε ιεραρχική προσφυγή, που υποβλήθηκε δυνάμει των άρθρων 31 και 32 του περί Πολεοδομίας και Χωροταξίας Νόμου, στη συνεδρίασή της, ημερομηνίας 21ης Μαΐου 2012, αφού εξέτασε την αίτηση με αρ. ΛΑΡ/0088/2009 και την απορριπτική απόφαση του Τμήματος Πολεοδομίας και Οικήσεως, αποφάσισε ομόφωνα να αποδεχθεί την ιεραρχική προσφυγή και να εξουσιοδοτήσει την Πολεοδομική Αρχή να επανεξετάσει την αίτηση που αφορά την ανέγερση πρατηρίου πετρελαιοειδών στην κοινότητα Τόχνης. Εξ όσων γνωρίζω, μεγάλη ομάδα κατοίκων ιδιοκτήτων γης διαμαρτύρεται και ενίσταται στην ανέγερση του πρατηρίου. Μιλούν μάλιστα και για κομματικές παρεμβάσεις υπέρ των αιτητών.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τους λόγους που οδήγησαν τα μέλη της προηγούμενης Υπουργικής Επιτροπής να καταλήξουν σε ανατροπή της απορριπτικής απόφασης του Τμήματος Πολεοδομίας και σε ποιο στάδιο βρίσκεται η εξέταση της αίτησης αυτή τη στιγμή.»
