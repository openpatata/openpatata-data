_id: 23.06.010.01.931_573
_position_on_page: 573
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.931.htm
by:
- mp_id: perdikis-giorgos
date: '2012-06-08'
heading: Ερώτηση με αρ. 23.06.010.01.931, ημερομηνίας 8 Ιουνίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.01.931
text: |-
  «Έχω πληροφορηθεί ότι με την κατάταξη της χώρας μας από την Ευρωπαϊκή Επιτροπή στην κατηγορία των πιο ανεπτυγμένων περιφερειών προοιωνίζεται μείωση των πόρων που μπορεί να αντλήσει από τα προγράμματα πολιτικής συνοχής της Ευρωπαϊκής Ένωσης, μέσα στα πλαίσια του πολυετούς δημοσιονομικού πλαισίου 2014-2020. Είναι προφανές ότι η Κύπρος κατατάσσεται από την ένταξή της στις χώρες που εισφέρουν στον προϋπολογισμό της Ευρωπαϊκής Ένωσης περισσότερα από όσα λαμβάνουν. Εάν δεν κάνω λάθος, η Κυπριακή Δημοκρατία είναι η μοναδική χώρα από τα νέα μέλη της Ευρωπαϊκής Ένωσης (μετά το 2004) που βρίσκεται σε αυτό το καθεστώς της πιο ανεπτυγμένης και πιο πλούσιας. Όμως, τα δεδομένα έχουν αλλάξει δραματικά, με τους δημοσιονομικούς και αναπτυξιακούς δείκτες της Κύπρου να έχουν υποστεί καθίζηση τα τελευταία χρόνια.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τις ενέργειες της κυβέρνησης προς την Ευρωπαϊκή Επιτροπή, ώστε να παύσει η Κύπρος να θεωρείται ως μία εκ των πλούσιων ή ανεπτυγμένων χωρών της Ευρωπαϊκής Ένωσης, ούτως ώστε να καθίσταται επιλέξιμη σε περισσότερα και πιο γενναιόδωρα προγράμματα ανάπτυξης και πολιτικής συνοχής και να παύσει να είναι αιμοδότης του προϋπολογισμού της Ευρωπαϊκής Ένωσης.»
