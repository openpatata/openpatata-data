_position_on_page: 48
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_048.htm
by:
- Περδίκης Γιώργος
date: '2015-08-05'
heading: Ερώτηση με αρ. 23.06.010.05.048, ημερομηνίας 5 Αυγούστου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.048
text: |-
  «Από απάντηση του Υπουργού Γεωργίας, Αγροτικής Ανάπτυξης και Περιβάλλοντος κ. Νίκου Κουγιάλη, ημερομηνίας 24 Νοεμβρίου 2014, στην ερώτησή μου με αρ. 23.06.010.04.047 αναφορικά με την άρση παρανομιών και τη λήψη μέτρων εναντίον της κοινοτικής αρχής της Αργάκας για αυθαίρετα και παράνομα έργα που εκτέλεσε σε παραλία σε ζώνη προστασίας στα διοικητικά όρια της κοινότητας Αργάκας πληροφορήθηκα ότι το Υπουργείο Εσωτερικών, μέσω της Επαρχιακής Διοίκησης Πάφου, προέβη σε απομάκρυνση μέρους των παράνομων υποστατικών και ακολούθως ζήτησε από το Τμήμα Περιβάλλοντος να του υποδείξει ποιες ενέργειες είναι απαραίτητες, για να αποκατασταθούν οι καταστροφές που έχουν γίνει στην περιοχή. Το Τμήμα Περιβάλλοντος, όπως με πληροφορούσε στην απάντησή του ο υπουργός, απέστειλε στην επαρχιακή διοίκηση τα μέτρα και τις δράσεις που πρέπει να γίνουν με σκοπό την αποκατάσταση της περιοχής, λαμβάνοντας υπόψη την πρόνοια του διαχειριστικού σχεδίου της περιοχής του δικτύου “Natura 2000” που προβλέπει τη δημιουργία μιας παραλίας λουομένων στην κοινότητα Αργάκας. Όλα τα έργα/δράσεις που έχουν προταθεί θα έπρεπε να υλοποιηθούν την περίοδο μεταξύ Οκτωβρίου και Απριλίου, όπου δε θα υπήρχε όχληση στις θαλάσσιες χελώνες.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχουν γίνει οι απαραίτητοι έλεγχοι, ώστε να διαπιστωθεί ότι τα έργα και οι δράσεις που πρότεινε το Τμήμα Περιβάλλοντος αναφορικά με την αποκατάσταση της παραλίας στην Αργάκα έχουν διεκπεραιωθεί. Παρακαλώ επίσης τον αρμόδιο υπουργό να αποστείλει στη Βουλή των Αντιπροσώπων κατάλογο των έργων και των δράσεων που πρότεινε το Τμήμα Περιβάλλοντος για την αποκατάσταση της παραλίας στην Αργάκα.»
