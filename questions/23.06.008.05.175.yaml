answers:
- http://www2.parliament.cy/parliamentgr/008_03b/23_06_008_05_175.htm
by:
- Μιχαηλίδης Ντίνος
date: '2005-12-05'
heading: Ερώτηση με αρ. 23.06.008.05.175, ημερομηνίας 5 Δεκεμβρίου 2005, του βουλευτή
  εκλογικής περιφέρειας Λεμεσού κ. Ντίνου Μιχαηλίδη
identifier: 23.06.008.05.175
text: |-
  «Σε πρόσφατη επίσκεψή μου στα κρασοχώρια της Λεμεσού και μετά από συνομιλία που είχα με τοπικούς παράγοντες των κοινοτήτων, διαπίστωσα τα ακόλουθα προβλήματα:

  1. Για τα σταφύλια που έχουν παραδοθεί τα τελευταία δύο χρόνια δεν έχουν ακόμη πληρωθεί οι παραγωγοί.

  2. Ενώ το σχέδιο αναμπέλωσης προνοούσε εκρίζωση δύο δεκαρίων και άνω, ανά τεμάχιο, η φετινή οδηγία αναφέρει έξι δεκάρια και άνω. Τούτο προκαλεί τεράστιο πρόβλημα και αποτελεί ανασταλτικό παράγοντα για την επίτευξη του επιδιωκόμενου σκοπού.

  3. Τη στιγμή που το μέτρο της εκρίζωσης σε συγκεκριμένες περιοχές αποτελεί το στόχο της κυβερνητικής πολιτικής, ο στόχος αυτός δεν προωθείται για το λόγο ότι δεν καταβάλλεται στους αμπελουργούς η ζητηθείσα αποζημίωση.

  4. Στην περιοχή του Αγίου Νικολάου ζητείται να απαγορευτεί η εκρίζωση, γιατί τα σταφύλια που παράγει η περιοχή αυτή είναι πολύ καλής ποιότητας.

  Επειδή είμαι της άποψης ότι τα πιο πάνω προβλήματα είναι δικαιολογημένα, παρακαλείται το αρμόδιο υπουργείο σε συνεργασία με το Συμβούλιο Αμπελουργικών Προϊόντων να πληροφορήσει το σώμα σε ποιο βαθμό τα πιο πάνω προβλήματα αντιμετωπίζονται θετικά και πότε αναμένεται η επίλυσή τους.»
