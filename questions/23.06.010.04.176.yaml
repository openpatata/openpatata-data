answers:
- http://www2.parliament.cy/parliamentgr/008_3g/23_06_010_04_176.htm
by:
- Χαραλαμπίδου Ειρήνη
date: '2014-10-08'
heading: Ερώτηση με αρ. 23.06.010.04.176, ημερομηνίας 8 Οκτωβρίου 2014, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.04.176
text: |-
  «Παρακαλώ τον αρμόδιο υπουργό να απαντήσει ως προς τα μέτρα που λαμβάνει το υπουργείο του σε σχέση με την προστασία των πολιτών από το θανατηφόρο ιό “Έμπολα”.

  Είναι σαφές πλέον ότι υπάρχει έξαρση κρουσμάτων του ιού “Έμπολα” και στην Ευρώπη. Τα πρώτα κρούσματα έχουν εμφανιστεί και στις Ηνωμένες Πολιτείες Αμερικής. Ο Πρόεδρος Ομπάμα έχει χαρακτηρίσει τον ιό “Έμπολα” ως το μεγαλύτερο εθνικό κίνδυνο, ενώ στο Ηνωμένο Βασίλειο ο Πρωθυπουργός Κάμερον συγκάλεσε το Συμβούλιο Διαχείρισης Κρίσεων “Κόμπρα”. Ο αρμόδιος υπουργός καλείται αμέσως να ενημερώσει ως προς τα μέτρα που λαμβάνει η Κύπρος και συγκεκριμένα ως προς τα εξής:

  1. Έχει συσταθεί ομάδα παρακολούθησης της εξάπλωσης του ιού η οποία θα έχει την ευθύνη διαχείρισης οποιουδήποτε κρούσματος παρουσιαστεί στην Κύπρο;

  2. Έχει αυτή η ομάδα καταρτίσει τα αναγκαία ιατρικά πρωτόκολλα διαχείρισης κρουσμάτων ιού “Έμπολα”;

  3. Ποιο νοσοκομείο ή ιατρικό κέντρο θα χρησιμοποιηθεί για νοσηλεία οποιουδήποτε προσώπου ασθενήσει με τον ιό και τι προετοιμασίες έχουν γίνει;

  4. Πόσες προστατευτικές στολές έχει στη διάθεσή της η Κυπριακή Δημοκρατία, για να διασφαλίσει το ιατρικό και νοσηλευτικό προσωπικό που θα αναλάβει την περίθαλψη οποιουδήποτε ασθενή παρουσιάσει συμπτώματα του ιού; Σημειώνω ότι στην Ισπανία το ιατρικό και νοσηλευτικό προσωπικό έχει προβεί σε κινητοποιήσεις μεταξύ άλλων και λόγω του ότι οι προστατευτικές στολές δεν είναι κατάλληλες όπως αυτές που χρησιμοποιούνται στις Ηνωμένες Πολιτείες Αμερικής.

  5. Τι εκπαίδευση ή/και ενημέρωση έχει γίνει στο ιατρικό και νοσηλευτικό προσωπικό που θα κληθεί να χειριστεί οποιοδήποτε κρούσμα του ιού “Έμπολα”;

  6. Υπάρχει η δυνατότητα πρόσβασης από το κυπριακό κράτος στα πειραματικά εμβόλια; Πού χρησιμοποιούνται ήδη τα εμβόλια αυτά;

  7. Τι σκέψεις γίνονται σε σχέση με ελέγχους στα αεροδρόμια, λιμάνια και οδοφράγματα σε σχέση με άτομα που ταξίδεψαν σε χώρες της Αφρικής οι οποίες έχουν επηρεαστεί από τον ιό “Έμπολα”;»
