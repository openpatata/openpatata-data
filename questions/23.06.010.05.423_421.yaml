_position_on_page: 421
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Περδίκης Γιώργος
date: '2016-04-06'
heading: Ερώτηση με αρ. 23.06.010.05.423, ημερομηνίας 6 Απριλίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.423
text: |-
  «Στις 15 Μαρτίου 2016 κατατέθηκε στην Κοινοβουλευτική Επιτροπή Οικονομικών και Προϋπολογισμού σημείωμα με τις θέσεις της Κυπριακής Υπηρεσίας Πληροφοριών (ΚΥΠ) αναφορικά με την αποκρατικοποίηση της Αρχής Τηλεπικοινωνιών Κύπρου (ΑΤΗΚ). Στο εν λόγω σημείωμα, το οποίο χαρακτηρίστηκε “εμπιστευτικό” αναφέρονται τα ακόλουθα: “Η ΚΥΠ ως αρμόδιος φορέας για θέματα αντικατασκοπίας και αντιτρομοκρατίας θεωρεί επιβεβλημένο ότι κάθε πάροχος τηλεπικοινωνιών (κρατικός ή ιδιωτικός) οφείλει να έχει αυστηρά ελεγχόμενη από το κράτος διαβάθμιση προσβασιμότητας σε βάσεις τηλεπικοινωνιακών δεδομένων ή στον κατάλογο των χρηστών κινητής και σταθερής τηλεφωνίας. Δε θα ήταν δυνατό ο οποιοσδήποτε υπάλληλος παρόχου (κρατικού ή ιδιωτικού) να απολαμβάνει ανεξέλεγκτη πρόσβαση και χωρίς ειδική εξουσιοδότηση (στην έκδοση της οποίας πρέπει να εμπλέκεται το κράτος) σε βάσεις δεδομένων που περιλαμβάνονται τα τηλεπικοινωνιακά δεδομένα της πολιτικής, στρατιωτικής και αστυνομικής ηγεσίας του τόπου”. Παράλληλα, αναφέρεται ότι στην Τεχνική Επιτροπή συζητήθηκε το θέμα για δημιουργία θέσεων προσωπικού που να αφορούν την εθνική ασφάλεια και συνεπώς η στελέχωσή τους πρέπει να γίνεται με βάση διαδικασίες εξουσιοδότησης και διαβάθμισης με τρόπο που θα διασφαλίζουν την εμπιστευτικότητα και το απόρρητο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η προσβασιμότητα σε βάσεις τηλεπικοινωνιακών δεδομένων και στον κατάλογο χρηστών κινητής και σταθερής τηλεπικοινωνίας είναι αυστηρά ελεγχόμενη από το κράτος και ποια μέτρα λαμβάνονται, ώστε τόσο στην ΑΤΗΚ όσο και σε άλλους παρόχους κινητής και σταθερής τηλεφωνίας να διασφαλίζεται η εμπιστευτικότητα και το απόρρητο.»
