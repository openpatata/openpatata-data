_sources:
- http://www2.parliament.cy/parliamentgr/008_02/chronological/008_02_TB.htm
answers:
- http://www2.parliament.cy/parliamentgr/008_03c/23_06_009_02_047.htm
by:
- Αριστοτέλους Άριστος
date: '2007-09-07'
heading: Ερώτηση με αρ. 23.06.009.02.047, ημερομηνίας 7 Σεπτεμβρίου 2007, του βουλευτή
  εκλογικής περιφέρειας Λεμεσού κ. Άριστου Αριστοτέλους
identifier: 23.06.009.02.047
text: |-
  «Σε σχέση με τη συμμετοχή της Κυπριακής Δημοκρατίας στη δύναμη των Ηνωμένων Εθνών στο Λίβανο (UNIFIL) και τη διάθεση των εγκαταστάσεων της Εθνικής Φρουράς για χρήση από ευρωπαϊκές και άλλες δυνάμεις, σύμφωνα με ψήφισμα που εγκρίθηκε από τη Βουλή των Αντιπροσώπων στη συνεδρίαση της 19ης Οκτωβρίου 2006 (Θ΄ Βουλευτική Περίοδος - Σύνοδος Α΄), σημειώνουμε ότι το σχετικό ψήφισμα καλεί την εκτελεστική εξουσία να ενημερώνει το σώμα για το όλο θέμα με εξαμηνιαίες περιοδικές εκθέσεις.

  Επειδή έχει περάσει η πρώτη εξαμηνία χωρίς οποιαδήποτε ενημέρωση από την εκτελεστική εξουσία κι επειδή σύντομα συμπληρώνεται και η δεύτερη εξαμηνία, παρακαλείται ο αρμόδιος υπουργός να πληροφορήσει τη Βουλή των Αντιπροσώπων για τα ακόλουθα:

  1. Γιατί, ενώ έχει μεσολαβήσει τόσο χρονικό διάστημα από την εν λόγω απόφαση, η εκτελεστική εξουσία δεν ενημέρωσε, ως όφειλε, με σχετικές εκθέσεις τη Βουλή επί του θέματος;

  2. Όσον αφορά τις διευκολύνσεις προς τις δυνάμεις της UNIFIL, παρακαλείται να μας ενημερώσει για τα εξής:

  α. Ποια τα μέχρι τώρα αποτελέσματα της προσφοράς της Κυπριακής Δημοκρατίας και τα τυχόν προβλήματα που έχουν προκύψει σε άλλες υπηρεσίες στην Κύπρο;

  β. Υποβάλλεται το κυπριακό δημόσιο σε οποιεσδήποτε δαπάνες και σε τι ποσά ανέρχονται αυτές;

  γ. Πώς έχει ρυθμιστεί το θέμα της κάλυψης του κόστους της φθοράς από τη χρήση των εγκαταστάσεων από τις διάφορες δυνάμεις της UNIFIL;

  δ. Έχουν παραχωρηθεί οποιεσδήποτε επιπλέον διευκολύνσεις και εξοπλισμός, πέρα από εκείνα που έχουν αναφερθεί από το αρμόδιο υπουργείο στη Βουλή;

  3. Ποια η πορεία της ειρηνευτικής αποστολής (UNIFIL), ποια η συμβολή της Εθνικής Φρουράς στη δύναμη αυτή μέχρι σήμερα και σε ποιες δραστηριότητες συμμετείχε;»
