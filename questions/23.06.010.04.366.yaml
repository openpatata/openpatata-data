answer: http://www2.parliament.cy/parliamentgr/008_3g/23_06_010_04_366.htm
identifier: 23.06.010.04.366
question:
  by:
  - Περδίκης Γιώργος
  date: '2015-01-12'
  text: |
    «Έχω πληροφορηθεί ότι το αεροδρόμιο της Λάρνακας είναι το μοναδικό βασικό αεροδρόμιο χώρας της ευρύτερης περιοχής που δε διαθέτει σύστημα “τυφλής προσγείωσης”. Όπως έχω πληροφορηθεί, το 2003 είχε ληφθεί απόφαση εγκατάστασης του πιο πάνω συστήματος και είχε εξασφαλιστεί σχετικό δάνειο από την Ευρωπαϊκή Τράπεζα Επενδύσεων. Ωστόσο, τελικά αποφασίστηκε όπως δεν εγκατασταθεί το σύστημα, αφού θεωρήθηκε ότι θα αναλάμβανε το κόστος ο στρατηγικός επενδυτής. Ακολούθως, το 2006 και με την ανάληψη της διαχείρισης των αεροδρομίων από την εταιρεία “Hermes” το θέμα έγινε περισσότερο σύνθετο, αφού, πέραν της κρατικής δαπάνης για εξασφάλιση και εγκατάσταση του συστήματος, απαιτείτο δαπάνη από την εταιρεία “Hermes” για εγκαταστάσεις ειδικού συστήματος φωτισμού στο δίαυλο. Το 2008, λόγω νέων σοβαρών και μεγάλης διάρκειας περιστατικών κλεισίματος του αεροδρομίου Λάρνακας εξαιτίας ομίχλης, ο τότε Υπουργός Συγκοινωνιών και Έργων κ. Νίκος Νικολαΐδης έδωσε εντολές να προχωρήσει η εγκατάσταση συστήματος “τυφλής προσγείωσης”. Το κόστος υπολογίστηκε τότε στα €8 εκατομ. και τελικά η εγκατάστασή του δεν προχώρησε. Σήμερα το κόστος ενός τέτοιου συστήματος εκτιμάται στα €12 εκατομ. Παράλληλα, όπως πληροφορήθηκα, πέραν της έλλειψης του συστήματος “τυφλής προσγείωσης”, εδώ και δέκα χρόνια παραμένει σε αχρηστία το σύστημα ενόργανης προσγείωσης στο αεροδρόμιο, που επιτρέπει ασφαλέστερες προσγειώσεις.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να επανεξετάσει το θέμα της εγκατάστασης συστήματος “τυφλής προσγείωσης” στο αεροδρόμιο της Λάρνακας. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να δώσει οδηγίες να τεθεί σε χρήση το σύστημα ενόργανης προσγείωσης στο αεροδρόμιο της Λάρνακας.»
  title: Ερώτηση με αρ. 23.06.010.04.366, ημερομηνίας 12 Ιανουαρίου 2015, του βουλευτή εκλογικής περιφέρειας Λευκωσίας κ. Γιώργου Περδίκη
