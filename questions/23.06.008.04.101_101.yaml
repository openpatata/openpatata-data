_position_on_page: 101
_sources:
- http://www2.parliament.cy/parliamentgr/008_02/chronological/008_02_ΗD_1.htm
answers:
- http://www2.parliament.cy/parliamentgr/008_03b/23_06_008_04_101.htm
by:
- Καράς Αντώνης
date: '2004-09-07'
heading: Ερώτηση με αρ. 23.06.008.04.101, ημερομηνίας 7 Σεπτεμβρίου 2004, του βουλευτή
  εκλογικής περιφέρειας Αμμοχώστου κ. Αντώνη Καρά
identifier: 23.06.008.04.101
text: |-
  «Σχετικά με τη δημιουργία μονάδας υγειονομικής ταφής απορριμμάτων για τις επαρχίες Αμμοχώστου και Λάρνακας, σε απάντηση ημερομηνίας 16 Ιανουαρίου 2004, το Υπουργείο Εσωτερικών ανέφερε τα ακόλουθα:

  “Το Υπουργικό Συμβούλιο, με την απόφασή του με αρ. 56.043, ημερομηνίας 11 Ιουλίου 2002, ενέκρινε τη δημιουργία χώρου υγειονομικής ταφής απορριμμάτων (ΧΥΤΑ) και δύο διαμετακομιστικών σταθμών για τις επαρχίες Αμμοχώστου και Λάρνακας.

  Το Υπουργείο Εσωτερικών έχει ήδη ζητήσει προσφορές για την παροχή συμβουλευτικών υπηρεσιών από ιδιωτικούς οίκους για την ετοιμασία χωροθετικής, περιβαλλοντικής και τεχνοοικονομικής μελέτης αναφορικά με την τοποθεσία του ΧΥΤΑ και των δύο διαμετακομιστικών σταθμών, καθώς και την ετοιμασία εγγράφων και τεχνικών προδιαγραφών για τη δημοσίευση πρόσκλησης ενδιαφέροντος για κατασκευή των εν λόγω έργων.”.

  Η διαδικασία προκήρυξης προσφορών για κατασκευή του ΧΥΤΑ και των δύο σταθμών υπολογιζόταν να ολοκληρωθεί κατά το δεύτερο εξάμηνο του 2003 και αναμενόταν ότι στις αρχές του 2004 θα άρχιζαν οι κατασκευαστικές εργασίες.

  Σε δημοσιογραφικό δημοσίευμα, ημερομηνίας 19 Μαρτίου 2004, ο Υπουργός Εσωτερικών κ. Ανδρέας Χρίστου ανέφερε ότι η μονάδα επεξεργασίας απορριμμάτων θα δημιουργηθεί στην περιοχή του χωριού Κόσση, ότι πολύ σύντομα θα ζητηθούν προσφορές από μελετητές και ότι η Ευρωπαϊκή Ένωση θα συμβάλει τόσο στη χρηματοδότηση της μελέτης όσο και στη χρηματοδότηση της κατασκευής του εν λόγω έργου.

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα ακόλουθα:

  1. Σε ποιο στάδιο ευρίσκονται οι διαδικασίες για δημιουργία μονάδας υγειονομικής επεξεργασίας απορριμμάτων για τις επαρχίες Λάρνακας και Αμμοχώστου στην περιοχή του χωριού Κόσση και πότε υπολογίζεται ότι θα αρχίσουν και θα ολοκληρωθούν οι κατασκευαστικές εργασίες του εν λόγω έργου;

  2. Η επιβράδυνση που παρατηρείται θέτει σε κίνδυνο τη χρηματοδότηση του όλου έργου από την Ευρωπαϊκή Ένωση;»
