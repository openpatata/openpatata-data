answers:
- http://www2.parliament.cy/parliamentgr/008_3g/23_06_010_04_398.htm
identifier: 23.06.010.04.398
question:
  by:
  - Περδίκης Γιώργος
  date: '2015-01-29'
  text: |-
    «Από επιστολή που στάλθηκε από το Γραφείο του Γενικού Διευθυντή του Υπουργείου Υγείας, ημερομηνίας 12 Δεκεμβρίου 2014, στη Γενική Διευθύντρια της Βουλής (Αρ. Φακ: Υ.Υ.13.23.001.15.07) με θέμα τον κρατικό προϋπολογισμό του 2015, ενημερώθηκα για το συνεχιζόμενο θέμα που υπάρχει αναφορικά με την ασφάλεια του κτιρίου που στεγάζεται το Γενικό Χημείο του Κράτους. Σύμφωνα με την επιστολή, το Γενικό Χημείο του Κράτους κατατάσσεται στα είκοσι επτά προβληματικά δημόσια κτίρια, αλλά λόγω του ότι το Γενικό Χημείο του Κράτους διατηρεί ραδιενεργές, εύφλεκτες και τοζικές ουσίες, σε περίπτωση ζημιάς στο κτίριο, είναι δυνατό να τεθεί σε άμεσο κίνδυνο η ασφάλεια του προσωπικού και των περιοίκων. Να υπενθυμίσω ότι πλησίον του κτιρίου του Γενικού Χημείου του Κράτους βρίσκονται σε απόσταση αναπνοής το νοσοκομείο Αρχιεπισκόπου Μακαρίου ΙΙΙ, το Ογκολογικό Κέντρο της Τράπεζας Κύπρου, αλλά και κατοικίες. Όπως πληροφορήθηκα από την εν λόγω επιστολή, το Υπουργείο Υγείας προέβη σε ενέργειες και δέσμευσε γη στους χώρους του Νοσοκομείου Αθαλάσσας για την ανέγερση του νέου Γενικού Χημείου του Κράτους. Παρ’ όλα αυτά δεν εγκρίθηκαν πιστώσεις για προώθηση της μελέτης για την ανέγερση του κτιρίου. Έχω την άποψη ότι θέματα που άπτονται της ασφάλειας και υγείας τόσο των εργαζομένων όσο και των πολιτών πρέπει να αντιμετωπίζονται άμεσα και με την ανάλογη σοβαρότητα.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να ετοιμάσει και να καταθέσει στη Βουλή των Αντιπροσώπων συμπληρωματικό προϋπολογισμό για τη διεξαγωγή μελέτης και την κατασκευή νέου κτιρίου του Γενικού Χημείου του Κράτους με τη μέθοδο “Μελέτη-Κατασκευή-Συντήρηση” (DBM), καθώς και αν προτίθεται να μεριμνήσει, ώστε να βρεθεί άλλος χώρος για τη μεταστέγαση του Γενικού Χημείου του Κράτους μέχρι την εξεύρεση των πόρων για την ανέγερση του κτιρίου.»
  title: Ερώτηση με αρ. 23.06.010.04.398, ημερομηνίας 29 Ιανουαρίου 2015, του βουλευτή
    εκλογικής περιφέρειας Λευκωσίας κ. Γιώργου Περδίκη
