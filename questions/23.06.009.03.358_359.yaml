_position_on_page: 359
_sources:
- http://www2.parliament.cy/parliamentgr/008_02/chronological/008_02_TC.htm
answers:
- http://www2.parliament.cy/parliamentgr/008_03d/23_06_009_03_358.htm
by:
- Κυριακίδου Στέλλα
date: '2009-02-05'
heading: Ερώτηση με αρ. 23.06.009.03.358, ημερομηνίας 5 Φεβρουαρίου 2009, της βουλευτού
  εκλογικής περιφέρειας Λευκωσίας κ. Στέλλας Κυριακίδου
identifier: 23.06.009.03.358
text: |-
  «Στα πλαίσια της Στρατηγικής της Λισαβόνας, η Ευρωπαϊκή Ένωση έχει θέσει ως προτεραιότητα την ανάπτυξη του τομέα των τεχνολογιών της πληροφορικής και των επικοινωνιών.

  Η Ηλεκτρονική Διακυβέρνηση (e-government) και η Ηλεκτρονική Συμμετοχική Δημοκρατία (e-democracy) είναι όροι που έχουν να κάνουν με την ελεύθερη πρόσβαση σε πληροφορίες, τη διαφάνεια, τη χρηστή διοίκηση και την αναβάθμιση της ποιότητας των δημόσιων υπηρεσιών προς τον πολίτη.

  Στην Ελλάδα τον περασμένο Οκτώβριο εγκαινιάστηκε ο διαδικτυακός χώρος e-themis, όπου παρέχεται δωρεάν πρόσβαση στο σύνολο της ελληνικής νομοθεσίας (νόμοι, διατάγματα και κανονιστικές αποφάσεις-κωδικοποιημένα και διαρκώς επικαιροποιημένα με βάση τα διεθνή πρότυπα) για διευκόλυνση της καθημερινότητας των πολιτών. Στο ίδιο πρότυπο λειτουργεί εδώ και χρόνια το EUR-Lex που παρέχει άμεση δωρεάν πρόσβαση στο δίκαιο της Ευρωπαϊκής Ένωσης.

  Παρακαλείται ο αρμόδιος υπουργός να ενημερώσει τη Βουλή των Αντιπροσώπων για τις προσπάθειες που καταβάλλει, αξιοποιώντας τις νέες τεχνολογίες, για ανάπτυξη διαρκούς κώδικα νομοθεσίας στο πρότυπο του e-themis και του EUR-Lex και πότε υπολογίζεται ότι θα παρέχει αυτή την υπηρεσία στους Κύπριους πολίτες.»
