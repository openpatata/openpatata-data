answers: []
by:
- Περδίκης Γιώργος
date: '2015-04-27'
heading: Ερώτηση με αρ. 23.06.010.04.542, ημερομηνίας 27 Απριλίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.542
text: |-
  «Την 31η Αυγούστου 2012 απέστειλα κοινοβουλευτική ερώτηση με αρ. 23.06.010.02.071 στον Υπουργό Συγκοινωνιών και Έργων αναφορικά με τους διανομείς έτοιμων φαγητών (delivery) οι οποίοι χρησιμοποιούν μοτοποδήλατα που φέρουν την ένδειξη “L” ή “Ε”, που σημαίνει ότι ο οδηγός δεν κατέχει κανονική και πλήρη άδεια οδηγού μοτοσικλέτας. Η εν λόγω ερώτηση παραμένει, παρά την πάροδο σχεδόν τριών ετών, αναπάντητη. Στην εν λόγω ερώτηση υπογράμμιζα το γεγονός ότι αυτοί οι άνθρωποι εκτελούν μια εξαιρετικά δύσκολη εργασία σε συνθήκες που εγκυμονούν κινδύνους και, δεδομένου ότι η αστυνομία έχει εντοπίσει το πρόβλημα αυτό, όπως φαινόταν και από την απάντηση του αείμνηστου Υπουργού Δικαιοσύνης κ. Λουκά Λουκά στην ερώτηση του βουλευτή κ. Ανδρέα Κυπριανού με αρ. 23.06.009.04.1129, ζητούσα να πληροφορηθώ γιατί εξακολουθεί να επιτρέπεται σε άτομα που κατέχουν μόνο εκπαιδευτική/μαθητική άδεια να οδηγούν μοτοσικλέτες για διανομή φαγητών.

  Παρακαλώ τον αρμόδιο υπουργό να ενημερώσει άμεσα τη Βουλή των Αντιπροσώπων αν προτίθεται να προβεί σε οποιεσδήποτε ενέργειες προς άρση αυτής της παραδοξότητας. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων για τον αριθμό των τροχαίων ατυχημάτων στα οποία έχουν εμπλακεί οδηγοί διανομείς έτοιμων φαγητών που οδηγούσαν μοτοσικλέτα που έφερε την ένδειξη “L” ή “Ε” τα τελευταία πέντε χρόνια.»
